　　书小史原序
　　书小史者中都陈道人所编也自伏牺画卦以至五代上下数千百年之间字体变化如浮云纪所载以书名者代不乏人而人之贤否艺之高下虽妙迹不能尽传于世观此亦可槩见其万一道人趣向之雅编类之勤可谓不苟于用心矣予识之五十余年每一到都必先来访订证名帖饱窥异书愈乆而愈不相忘亦未易多得也咸淳丁卯重九天台谢愈修书于西湖寓舎时年七十有四







　　钦定四库全书　　　　　子部八
　　书小史目録　　　　　　艺术类一【书画之属】卷一
　　纪
　　卷二
　　
　　卷三
　　传
　　卷四
　　
　　卷五
　　传
　　卷六
　　
　　卷七
　　
　　卷八
　　传
　　卷九
　　传
　　卷十
　　传
　　【臣】等谨案书小史十卷宋陈思撰思即临安书贾尝辑寳刻丛编以行世者其所作书苑菁华专取汉魏以来论书之语集成一编采掇颇见雅赡魏了翁为序之此则以歴代书家小传纂次成帙前有咸淳丁卯天台谢愈脩序盖与书苑菁华相辅而行者也书中所载自庖牺迄五季凡纪一卷载帝王五十一人传九卷首后妃十人附以诸女十三人次诸王二十七人次仓颉至郭忠恕共四百三十人中间义例亦多未善如闺秀一门自宜依史例退置书末乃以厠于后妃诸王之间殊为乖舛又如北齐彭城王浟本无能书之名惟史载其八岁时书迹未工为博士韩毅所戯思因此一节遂一槩采入书家中尤为泛滥逈不及书苑菁华之详宻特其排比荟粹犹有可观颇可为考古者检阅之助其用心固有足尚者焉乾隆四十六年九月恭校上
　　总纂官【臣】纪的【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　书小史卷一
　　宋　陈思　撰
　　纪
　　太昊伏牺氏燧人氏之子也因风而生故为风姓以木王天下始画八卦造书契代结绳因获景龙之瑞其制仪象布政令纪官皆以龙于是始为龙书唐韩晋公滉尝获齐竟陵王子良龙书千五字置于招隠寺乃其遗法
　　炎帝神农氏姜姓以火徳王始为耒耜以教民稼穑作陶冶斧斤民用以利尝百草以济民病因上党羊头山始生嘉禾八穗帝异之乃作穗书用颁政令
　　黄帝少典之子姓公孙名轩辕号有熊氏命仓颉沮诵造书字以正名百物由是古文滋生是时景云常见郁郁纷纷帝因为云书以纪职又尝逰元扈之上灵负图而臻文章之繁自此始帝嘉其感应作书以冩其状后世有书焉
　　少昊金天氏名摰字青阳黄帝之子也姬姓少昊之立凤鸟适至故以鸟纪官作鸾凤书其文章衣服皆以为象
　　颛顼高阳氏黄帝之孙昌意之子也静渊以有谋疏通而知事作科斗书因科斗之名故饰之以形头麄尾细腹状团圆如水中之科斗鲁恭王时壊孔子宅于壁中得所藏书皆科斗文字令古文是也
　　帝喾高辛氏黄帝之曾孙也生而神灵自言其名日月所照风雨所至莫不从服以人事纪官象仙人形书其车器衣服皆为之后代因之遂作此体
　　帝尧陶唐氏名放勲姓伊耆帝喾之子也因轩辕灵负图遂作书象之形焉
　　帝禹夏后氏名文命姒姓黄帝元孙颛顼之孙鲧之子也舜授禹以位于是大朝天下诸侯因九牧贡金铸鼎象物故作钟鼎书象钟鼎形象
　　周武王名发姬姓帝喾之后文王之子也率脩文王绪业时殷纣无道武王东观兵至于盟津渡河中流白鱼跃八王舟中武王俯取以祭凡厥符瑞史臣曰佚纪之文字作为鱼书体鱼之首骨为乙尾翼为丙盖是则焉初文王时赤雀衔书集户至武王又感丹乌流室以此二瑞故作鸟书势若翔羽
　　穆王名满昭王之子时西域化人来王与之游而得八骏之乗乃西游见王母于瑶池之上乐而忘返闻徐偃王得诸侯遂长驱而归后登赵州赞皇山大篆吉日癸巳四字于山
　　漠孝武皇帝姓刘氏讳彻景帝中子也能文辞诗赋初六国时各以异体之书僭为符信而芝草芝英等书兴焉秦焚儒典其文煨烬至帝产灵芝于宣房既作芝房之歌因述芝英之书焉
　　孝元皇帝名奭宣帝太子也好儒多材艺善史书【史书周宣王太史籀所作大　十五篇教学童之书也】洞晓音律穷极要妙
　　后汉肃宗孝章皇帝讳烜显宗第五子也少寛容好儒术初史游作草书惟君长告令臣下用之建初中杜度善草帝贵其迹诏上章表令作草体始号章草今法帖中有章帝草书辰宿列张等数十字存焉
　　恭宗孝安皇帝讳祐肃宗孙也年十岁好学史书和帝常称之
　　孝灵皇帝讳宏肃宗元孙也帝好学善书自作皇羲篇五十章始置鸿都门学生勅州郡王公举召能为尺牍辞赋及工书鸟者相课试至千人熹平中诏诸儒正五经文字命蔡邕等书刻石立于太学
　　魏太祖武皇帝姓曹氏讳操字孟徳沛国谯人也多材艺自作兵书十余万言尤工章草雄逸絶伦张华云汉世安平崔瑗崔瑗子实农张芝芝弟昶善草书而武帝亚焉
　　文皇帝讳丕字子桓武帝太子也善飞白书时于宫中戏为之
　　高贵乡公讳髦字彦士文帝孙东海定王霖子也少好学夙成工草
　　吴大帝姓孙讳权字仲谋吴郡富春人性度宏朗仁而多智善行草书南齐王僧防常得大帝及景帝归命侯法书上之齐高帝
　　后主讳皓字元宗大帝权之孙太子和之子也善行书梁庾肩吾云魏武笔墨雄赡孙皓体裁绵宻李嗣真云孙皓呉人酣畅骄其家室虽欲矜豪亦复平矣晋景皇帝姓司马氏讳师字子元河内温县人宣帝长子也沈毅有大略少流美誉善正书
　　文皇帝讳昭字子上景帝之母弟也善正书书赋云挹子元之迹高子上之雄神量蕴文儒才苞古真或寄词达礼任道懐仁或仰则钟繇平视卫臻如晴郊驷马维岳降神
　　武皇帝讳炎字安世文帝长子也寛惠仁厚深沈有度量善行草书
　　东晋元皇帝名睿字景文宣帝曾孙琅琊恭王觐之子东朝中兴之主也沈敏有度量善正行书当东迁谣曰五马浮渡江一马化为龙书赋云逮乎龙化东迁景文兴嗣天然俊杰毫翰英异元帝之用笔可观世逾【刘超】之呈规仰似如发硎刃虎骏鹗眙懦夫丧精剑客得志明皇帝讳绍字道防元帝长子也防而聪哲有对日之竒雅好文词善书画
　　成皇帝讳衍字世根明帝长子也少聪敏及长留心万防务在简俭善草书书赋云成帝则生知草意頴悟通谙光使畏魄青疑过蓝劲力外爽古风内含若云开而乍睹晴日泉涌而悬归碧潭
　　康皇帝讳岳字世同成帝母弟也善行草书书赋云康帝则防少闲慢逈出凡境驷马安车不尚驰骋
　　哀皇帝讳丕字千龄成帝长子也善行书
　　简文皇帝讳昱字道万元帝少子也防而岐嶷为元帝所爱及长尤爱言留心典籍工行草书
　　孝武皇帝讳曜字昌明简文帝第三子也善行草书书赋云真率孝武不规不矩气有余高体无所主若露滋蔓草风送骤雨
　　宋高祖武皇帝姓刘氏讳裕字徳舆彭城人性严整有法度帝素拙于书刘穆之曰此虽小事然宣被四逺愿公少复留意帝既不能措意又禀分有在穆之乃曰公但纵笔为大字一字径尺亦无嫌大既足有所包且其势亦美武帝从之一纸不过六七字便满书赋云宋武徳舆法含古初见答道和之啓未披有位之书观其逸毫巨丽载兆虎变高躅莫究其涯雄风于焉已扇犹金玉鑛璞包露贵贱
　　文皇帝讳义隆武帝第三子也聪明仁厚雅重文儒博涉经史善书及行草张懐瓘云规模大令自谓不减于师时论以为天然胜羊欣而功夫恨少是亦可尚道心虽微探索幽深若泠泠水行有岩石间真声尔李嗣真云放逸屈折颇効康昕量其直置孤梗是谢灵运之流书赋云皇矣文帝天知正举已达于纵横攀王媚于细向专精而习熟防可与之兴替尚瞻击水之鹏抟且并闻天之鹤唳
　　孝武皇帝讳骏字休龙文帝第三子也少机頴读书七行俱下才藻甚美善正行草书书赋云孝武则武威戡难翰墨驰声虽禀训而已高恨一篑而未成徒忌人之贤已冀及父之令名与思话而雄强追彦琳而愧耻若夷狄之佳丽慕容顔于桃李
　　明皇帝讳彧字休景文帝第十一子也善行书书赋云太宗徽音用壮之心遗弃鄙野不无高深快突俗工匠古邻今冠柤梨之下果怯鸾凤之珍禽
　　齐太祖高皇帝姓萧氏讳道成字绍伯南兰陵人姿表英异龙颡钟声鳞文遍体敦朴尚古善属文工真行草书笃好不已祖述子敬稍乏筋骨与王僧防赌书毕帝曰谁为第一僧防对曰臣书臣中第一陛下书帝中第一帝笑曰卿可谓善自谋矣张懐瓘云高帝与简穆赌书亦犹驱鸡之搏貍稍不自量也书赋云齐高则文武英威时来运归挺生绍伯墨妙翰飞观乎吐纳僧防挤排子敬昂藏郁拔胜草负正犹力稽牛刀水展龙性世祖武皇帝讳字宣述高帝长子也刚毅有断工行草书帝欲擅书名故王僧防不敢显其迹尝用拙笔书以此见容书赋云世祖宣逺象贤岂敢仰英规而无功超笔力而有胆莫顾程式率由胷襟能骋逸气未忘童心若横波束薪泛滥浅深
　　废帝郁林王名昭业字元尚文惠太子长子也美容止好书武帝特所钟爱勅皇孙手书不得妄出以贵之尝谓武帝曰臣书固应胜江夏王帝答曰阇黎第一法身第二法身昭业小名阇黎江夏王锋小名也
　　梁高祖武皇帝姓萧氏名衍字叔达南兰陵人也性严整勤学博文好草书张懐瓘云状貌虽古但乏于筋骨无竒姿异态稍减于齐高矣帝尤好图书搜访天下大有所获书赋云梁则高祖叔达恢宏厥躬冺规矩合童文胜质而辞寡明察众而理穷犹巧匠琢玉心惬雕虫
　　太宗简文皇帝讳纲字世讃武帝第三子也防聪睿六岁能属文及长气宇寛宏读书十行俱下博综羣言善谈理工行书书赋云简文慕钟不瑕有害慠景乔而含古【萧子云】肩邵陵而去泰【邵陵王纶】侯景将乱帝数梦秦王焚天下书既而内府书画数百函后果煨灭于侯景世祖孝元皇帝讳绎字世诚武帝第七子也聪悟俊朗天才英发博极羣书工书善画尝自图宣尼像为之赞而书之时人谓之三絶尝权衡萧子云书比二王则若牡鸡仰于威凤子贡贤于仲尼书赋云孝元不拘快利睢盱习寛踈于一体加薄而小殊名画记云承圣末魏师袭荆州城陷帝将降聚其古画法书及典籍十四万卷遣后閤舎人高善寳焚之帝欲投火俱焚宫嫔牵衣得免呉越寳剑并将斫柱令折乃叹曰萧世诚一至此乎文武之道今夜穷矣周将于瑾于煨烬中捃拾遗逸得书画四千余卷归于长安
　　陈高祖武皇帝姓陈氏讳霸先字兴国吴兴长城人也少倜傥有大志及长涉猎史籍善行草书书赋云爰及陈氏霸先创业盘桓有威牢落无法等王师凭怒挫衂攻刼
　　文皇帝讳蒨字子华始兴昭烈王之长子也少沉敏有识量美容仪留意经史善行草书
　　后主讳叔寳字元秀宣帝长子也善行草书陈室富有书画隋文帝即位以晋王广为元帅平之命元帅记室防军裴矩高颎收其书画得八百余卷于东京观文殿起二台东曰妙楷藏自古法书西曰寳躅收自古名画隋皇帝姓杨氏讳广高祖第二子也少敏慧好学善属文好飞白书大业记云炀帝将幸江都宫女半不随驾争泣留帝言辽东小国不足烦大驾愿择将征之攀车惜留指血染鞅帝意不回因飞白题二十字赐宫嫔曰我梦江都好征辽亦偶然但留顔色在离别只今年二王书録曰大业末帝幸江都秘府图书多将从行中道船没大半沦弃其间得存所余无防弑逆之后并归宇文化及至聊城为窦建徳所破并皆亡失
　　唐高祖神尧大圣大光孝皇帝姓李氏讳渊字叔徳陇西成纪人也性寛仁善书师王褒得其妙故有梁朝风格尤善行草工而且疾结字不拘常体而笔迹韵美可爱常一日注授千许人吏案遇得好纸笔笔若飞食顷而讫得官人等并不取告符乞寳神笔之迹遂各分所授官而去书赋云我巨唐之膺休一六合而阐幽武功定文徳修高祖运龙爪陈睿谋自我雄其神貌冠梁代之徽猷
　　太宗文武大圣大广孝皇帝讳世民高祖次子也聪明英武有大志兼资文武博通羣书善属文工书飞白行草得二王法尤善临古帖殆于逼真贞观初鋭意临翫右军真迹人间购募殆尽尝自书真草屏风以示羣下为一时之絶书师虞世南尝患于戈法一日书遇戬字空其落于世南因取笔填之俄而魏郑公奏事帝出书示之曰朕近学虞世南似尽其法卿看之郑公曰天笔所临万象不能逃其形非小臣所可拟伦今仰窥圣作惟戬字戈法颇逼其真既而舞蹈庆谢上深叹郑公髙其藻识然益加工焉太宗尝防三品已上于武门帝操笔作飞白书赐羣臣或乘酒争取于帝手唯常侍刘泊登御座引手得之御史请劾罪以死帝曰昔闻媫好辞辇今见常侍登牀竟释其罪
　　髙宗天皇大圣大宏孝皇帝讳治字为善太宗第九子也善正书飞白龙朔中上自为书与辽东诸将谓许敬宗曰许圉师尝自爱书可于朝堂开示圉师见甚惊喜私谓从官曰圉师见古迹多矣晋魏已后惟称二王然逸少多力而丑子敬妍而少力今观圣迹兼絶二王凤翥鸾回实古今书圣帝甞飞白书赐宰臣人各六字戴至徳曰泛洪源俟舟檝郝处俊曰飞九霄假六翮李敬元曰资啓沃罄丹诚崔知悌曰竭忠节赞皇猷皆见意于辞
　　中宗孝和大圣大昭孝皇帝讳显髙宗第七子也善飞白书尝写升中述志碑额今见存焉
　　睿宗元贞大圣大兴孝皇帝讳且髙宗第八子也性淳和长而温恭好学通诂训工草书中宗尝为武后追福脩圣善寺制度竒丽为都城之最寺内立碑中宗制文睿宗书之书赋云睿宗垂文规模尚古飞五云而在天运三光以窥户
　　宗至道大圣大明孝皇帝讳隆基睿宗第三子也孝友慈仁善骑射通音律歴象之学好圗画工八分章草丰茂英特初张説为丽正殿学士献诗明皇自于防牋上八分书赞曰徳重和鼎功逾济川词林秀发翰苑光鲜开元中御注御书道徳经诏列郡咸建石台谯郡太守赵冬曦请置圣祖降生之地书赋云开元应干神武聦明风骨巨丽碑版峥嵘思如泉而吐凤笔为海而吞鲸
　　顺宗至徳宏道大圣大安孝皇帝讳诵徳宗长子也寛仁喜学艺善书徳宗工为诗每赐大臣方镇诗制必命写之












　　书小史卷一
　　钦定四库全书
　　书小史卷二
　　宋　陈思　撰
　　传一【后　女　王】
　　汉孝成许皇后大司马车骑将军平恩侯嘉女也聪慧善史书
　　后汉和帝隂皇后讳某光烈皇后兄执金吾识之曾孙也少聪慧善书艺
　　和熹邓皇后讳绥太傅禹之孙也六歳能史书十二通诗论语志在典籍母尝非之曰汝不习女工以供衣服乃更务学宁当举博士耶后重违母言昼脩妇业暮诵经典家人号曰诸生
　　昭烈梁皇后讳妠大将军商之女也少善女工好史书九嵗能诵论语治韩诗大义略举尝以烈女图画置于左右以自监戒
　　魏文帝甄皇后中山无极人明帝母汉太保甄邯后也九嵗喜书视字辄识数用诸兄笔砚兄谓后言汝当习女工用书为学当作女博士耶后答言闻古者贤女未有不学前世成败以为已诫不知书何由见之
　　呉王赵夫人丞相赵逵之妹善书画巧妙无双名画记云孙权尝叹魏蜀未平思得善画者图山川地形夫人乃进所写江湖九州山岳之势
　　晋武元杨皇后讳艳字琼芝农华阴人后少聪慧善书姿质美丽娴于女工
　　东晋安僖王皇后讳神爱琅琊临沂人中书令献之女也善书
　　梁武郗皇后讳徽髙平金乡人父太子舎人后母宋文帝女寻阳公主也幼明慧善书读史传女工之事无不娴习
　　陈武宣章皇后讳要儿呉兴乌程人少聪慧美容仪善书能诵诗及楚辞
　　后主沈皇后讳婺华呉兴武康人父君理母即武帝女防稽穆公主也后性端静有识量聪明强记涉猎经史工书翰国亡与后主俱入长安及后主薨后自为哀辞文甚酸切书赋云沈氏后徳名标婺华允光亲署独美可嘉如晚晴阵云日残霞
　　唐则天顺圣皇后武氏讳曌并州文水人也临朝称尊号曰大周金轮皇帝好飞白书自题升仙太子庙碑额后好书尝墨制问石泉公王方庆求其祖父书方庆进十一代祖已下二十八人书共十卷后御武成殿示羣臣仍令中书舎人崔融为宝章集以叙其事复赐方庆当时以为荣书赋云武后君临藻翰时钦顺天矜而永保先业从人欲而不顾兼金
　　诸女
　　鲁秋胡妻者鲁人秋胡逺宦三年不归其妻幽居懐思而作虫书秦书有八体四曰虫书以书幡信首萧子良云实蚕书也盖妇人闺阃之所事故因拟象韦续五十六种书体云虫书鲁秋胡妻因浣蚕所作亦曰雕虫书汉安定皇甫规妻马氏善属文能草书时为规答书记人怪其工
　　蔡琰字文姬即中郎邕之女也愽学有才辩工书善章草适河东卫仲道夫亡无子归宁于家兴平中天下丧乱文姬为胡骑所获没于胡中十二年曹操素与邕善痛其无嗣乃遣使者以金璧赎之而重嫁于董祀祀为屯田都尉犯法当死文姬诣曹操请之乃原祀之罪操因问曰闻夫人家先多坟籍犹能记忆之否文姬曰昔亡父赐书四千许卷流离涂炭罔有存者今所诵忆裁四百余篇耳操曰今当使十吏就夫人写之文姬曰妾闻男女之别礼不亲授乞给纸笔真草唯命于是缮写送之文无遗误今太宗皇帝所勒法帖中有文姬十四字云我生之初尚无为我生之后汉祚衰
　　晋卫夫人名铄字茂猗廷尉展之女弟恒之从妹汝隂太守李矩之妻也善书张懐瓘云书尤善规矩钟公碎玉壶之氷烂瑶台之月婉然芳树穆若清风右军少尝师之子敬年五六嵗已解书神情朗悟尝从诸兄造焉夫人乃书大雅吟赐之后右军亦爱其书而临写之唐人评云卫夫人书如揷花舞女低昂美容又如美女登台仙娥弄影红莲暎水碧沼浮霞
　　王羲之妻郗氏鉴之女也甚工书兄愔与昙谓之女中笔仙
　　王凝之妻谢氏字道韫安西将军奕之女也聪识有才辩善正行书甚为舅氏所重李嗣真云雍容和雅芬馥可翫
　　郗愔妻傅氏善正书【见庾肩吾书品】
　　王洽妻苟氏善书
　　王珉妻江氏善书
　　宋孔琳之妻谢氏善书
　　唐临川公主太宗女也下嫁周道务主工籀能属文髙宗立上孝徳颂帝下诏褒答
　　刘秦妹归马氏善临学王右军兰亭及安西帖咄咄逼真秦翰林书人也书赋云马家刘氏临効逼斥安西兰亭貌夺真迹如宓妃遗形于巧素再见如在之古昔房璘妻高氏善书【尝书太原府太谷县令安庭坚美政颂欧公集古録有跋】
　　诸王
　　后汉北海敬王睦靖王兴之子光武兄伯升之孙也少好学博通书传能属文善史书当世以为楷则光武器之明帝为太子尤见亲幸甚爱其法及寝疾帝驲马令作草书尺牍十首
　　乐成靖王党明帝子聪慧善史书喜正文字与肃宗同年尤相亲爱
　　魏陈思王植字子建武帝子善属文言出为论下笔成章亦工书
　　晋齐献王攸字大猷文帝第二子也少而岐嶷及长清和平允爱经籍能属文善尺牍为世模楷王僧虔云晋齐王攸书京洛以为楷法张懐瓘云兰芳玉洁竒而且古书赋云伟哉齐王手迹长留翰墨之外仁贤是优重则突兀嵩华轻则防差斗牛
　　武陵威王晞字道叔元帝子也善正书书赋云﨣﨣道叔逺淳通俗全姓名而孰多议风度而不足元子惮其威武吾徒遵其轨躅
　　会稽文孝王道子字道子简文帝子少以清澹为谢安所称善行书书赋云道子雅薄绵宻纎润露轻藏沈假曲蹑峻犹尺水之含众象小山之拟万仞
　　宋南平穆王铄字休元文帝第四子少好学有文才善正书书赋云南平休元笔力自全防齿结搆老成天然比夫鸟在龙潜泉神采卓尔文辞灿然
　　海陵王休茂文帝第十四子也善正书书赋云休茂尚冲己恭法则长于用笔结字短于精神骨力性灵可观运用未极犹鳬雏鹄子初备羽翼
　　齐临川献王映字宣光高帝第二子也防而警悟美言笑善骑射解声律工左右书左右射
　　武陵昭王字宣昭高帝第五子也髙祖虽为方伯而居防甚贫诸子学书无纸笔尝以指画空中及画掌学字遂工篆法
　　衡阳王钧字宣礼高帝第十一子也七歳出继衡阳王性好学善属文工正书尝手自书细书写五经部为一卷置于巾箱中以备遗忘侍读贺玠问曰殿下家自有坟索复何须蝇头细书别藏巾箱中答曰巾箱中有五经于检阅既易且一更手写则永不忘诸王闻而争効为巾箱五经巾箱五经自此始也
　　江夏王锋字宣頴高帝第十二子也年四歳性方整好学书畜于母张氏舎张氏无纸乃倚井栏为书书满则洗之已复更书如此者累月又晨兴不肯拂尘而先画尘上学为字书五歳高帝使学凤尾诺一学即工高帝大悦以玉麒麟赐之曰麒麟赏凤尾矣工书为当时藩王所推南郡王昭业亦称工书谓武帝曰臣书固应胜江夏王武帝答阇黎第一法身第二法身昭业小名阇黎锋小名也【唐陆防説凤尾诺或问余曰凤尾诺为何等物围耶书耶对曰余之所闻自晋讫于梁陈以来藩邸之书也凡封子弟为王则开府辟僚属取当时士有学行才藻者中是选其所下书东宫则曰令上书则曰牋诸王下书则曰教上书则曰启应和文章则曰应令应教下其制一等故也其事行则曰诺犹汉天子肯臣下之奏曰可也凤尾则所诺牋之文也綷縩然防褷然织与绘莫的知既肯其行必有褒异之辞若今之批答案晋元帝为琅琊王时帝美其才令通习外事常使批凤尾诺南齐江夏王锋髙帝第十二子甚怜之年五嵗使学凤尾诺下笔便工帝大悦以玉麒麟赐之余未见其出】
　　竟陵文宣王子良字云英武帝第二子也少有清尚礼才好士善行书书赋云子良则能知未善心逺迹迩家风若遗古则翻鄙虽有力而无体将从真而自美犹土阶茅茨俭徳之始
　　梁邵陵携王纶字世调武帝第六子也少頴悟博学善属文能书尤工尺牍书更变古法甚有趣媚书赋云世调则气吞元常若置度内方之惠达【萧特】防趣犹昧擅时誉而徒髙考遗踪而罕逮
　　陈始兴王伯茂字鬱之文帝第二子也性聪敏好学谦恭下士世祖深爱重之时征北人于丹徒盗发晋郗昙墓大获晋右将军王羲之书及诸名贤事迹事觉其书并没官藏于秘府文帝以伯茂好古多以赐之由是伯茂大工草甚得右军法
　　庐陵王伯仁字夀之文帝第八子官至光禄大夫中武将军善行书
　　武陵王伯礼字用之文帝第十子陈亡入隋为临洮太守善行书
　　永阳王伯智字策之文帝第十二子少敦厚有器局博涉经史善行书陈亡入隋大业中为国子司业
　　桂阳王伯谋字深之文帝第十三子位至散骑常侍善行书书赋云髙踈壮浪复睹伯谋如策马驰逐苇航泛浮
　　新蔡王叔齐子子肃宣帝第十一子也风采眀赡博涉经史善属文能正书陈亡入隋为尚书主客郎
　　北齐彭城景思王浟字子深神武第五子也元象二年拜通直散骑常侍封长乐郡公博士韩毅教浟书见浟笔迹未工戯浟曰五郎书画如此忽为常侍开国今日后更宜用心浟正色答曰昔甘罗为秦相未闻能书凡人惟论才具何如岂必勤勤笔迹博士当今能者何为不作三公浟时年葢八歳矣毅甚惭
　　唐鲁哀王智云初名稚诠髙祖子善射工书奕
　　汉王元昌高祖第七子少好学能书画尤长正行书诸王仲季兼有能名韩王曹王即其亚也曹则妙于飞白韩则工于草行李嗣真云汉王作献之气势或如舞剑往无邻防书赋云汉王童年自得书意夙承羲献守法不二
　　韩王元嘉高祖第十一子少好学聚书至万卷又采碑文古迹多得异本防定同异尤善书画
　　鲁王灵防高祖第十九子笃学善草通音律
　　曹王明太宗之子特善飞白不减其父
　　岐王隆范宗子追册惠文太子范好学工书爱儒士无贵贱为尽礼又聚书画皆世所珍者初隋亡禁内图书湮没唐兴募访稍稍复出藏于秘府长安初张易之奏令善工整治乃宻使摹肖殆不可辨窃其真本藏于家既诛悉为薛稷取去稷又败范得之初不闻奏后虑焉乃尽焚之书赋云惠文靡惓博学敦劝恨夫有始无终灰烬成空苟惧存而投阁徒荣殁而升宫尚可谓梁园笔壮乐府文雄累圣重光之盛业六书一艺之精工










　　书小史卷二
　　钦定四库全书
　　书小史卷三
　　明　陈思　撰
　　传三【三代　秦　汉】
　　仓颉黄帝时史官也首有四目通于神明仰视奎星圜曲之势俯察文鸟迹之象愽采众美合而为字是曰古文孝经援神契曰奎主文章仓颉放象是也皇甫谧曰黄帝史仓颉造文字记言行策藏之名曰书契仙人务光汤之师也汤以天下让务光辞往清泠之陂植薤而食清风时至见其积叶交偃象而为倒薤篆以写紫经三卷王愔文字志云垂支浓直若薤叶也或云出扶风曹喜
　　周史佚文王时太史也尤善为竒字文王之时周家忠厚仁及草木有虎不害名曰驺虞白质元章驯于灵囿驺虞义兽也不践生草仁之至也于是佚轨则前皇错综而为虎书
　　史籕周宣王时为史官善书师模仓颉古文始籕以为圣迹湮灭失其真本今所传者才髣髴而已故损益而广之或同或异谓之为篆者也其物理施之无穷亦曰史书加之铦利钩杀自然机发信为质文之权舆非至精孰与于此今妙迹虽絶于世考其遗法肃若神明又作籕文其状雅正体则石鼓文存焉允所谓楷曽高字书渊薮故使小学者渔猎其中矣书赋云籕之状也若生动而神凭通自然而无涯逺则虹绅结落迩则琼树离披
　　孔子陬人字仲尼鲁襄公二十二年生六经之文皆孔子手书遭秦焚烬后世不复见至汉鲁共王壊孔子旧宅得古文论语皆科斗文字葢孔子门人所録也今于世者惟比干墓铜盘吴延陵季子墓碑存焉碑凡十字与古文字异而迹类大篆唐开元中明皇以延陵碑字湮泐敕翰林书人殷仲容脩正厥迹由是世得之【大厯四年润州牧萧定得其摹本以江左张从申善书因命勒石并书文记复立丹阳县季子庙】司马子韦宋太史也景公时荧惑失度公惧脩徳荧惑退舎于是子韦作转宿书象莲花未开形
　　秦李斯楚上蔡人少从荀卿学帝王术西入秦为丞相吕不韦舍人不韦贤之任为郎因得説秦王王説之聴用其计竟并天下位至丞相斯妙始省改之以为小着仓颉七篇画如铁石字若飞动作楷之祖为不易之法其铭题钟鼎及作符印至今用焉今防山峄山秦望山等碑皆斯遗迹斯虽草创遂造其极矣书赋云斯之法也驰妙思而变古立后学之宗祖如残雪滴溜映朱槛而垂氷蔓木含芳贯緑林以直绳
　　赵高仕秦为中军府令善史书教始皇少子胡亥书及狱律法令取史籕大篆或颇省改为小篆作爰厯篇六章立于太学
　　胡母敬本栎阳狱吏为太史令博识古今文字亦与程邈李斯省改大篆着博学篇七章并能覃思旧章稽合众训
　　程邈字元岑下邽人始为衙县狱吏得罪始皇幽系云阳狱中覃思十年变大篆益小篆方圆而为书三千字奏上始皇善之出为御史卫恒曰秦既用篆奏事繁多篆字难成即令人佐书故曰书汉因行之甄鄷定六书四曰佐书是也秦造书以赴急速惟官司刑狱用之余尚用篆焉
　　羽人王次仲上谷人少有异志小年入学屡有灵竒年未弱冠变仓颉书为今书始皇时官务繁多得次仲文简略赴急速之用甚喜遣使命召之三徴不至始皇大怒制槛车送之于道化为大鸟出在槛外翻然长引至于西山落二翮于山上今为大翮小翮山山上立祠水旱祈焉
　　汉萧何沛人善籕篆何作未央宫制度宏壮覃思三月以题其额观者如流何便秃笔书时谓之萧籕焉八体有署书亦何所定题苍龙白虎二阙
　　司马相如字长卿成都人善词赋工笔札辨六律测寻二气文帝时令长卿采日辰之禽屈伸其体升降其势象四时之气为气候时书王融云后汉东阳公徐安于搜诸史籍得十二时书皆像神形也
　　董仲舒广川人武帝时言灾异作草藁未上【顔师古曰所作起草为藁也】主父偃窃而奏之
　　严延年字次卿东海下邳人官至河南太守雅工史书规模于赵高时称其妙
　　史防元帝时官至黄门令善草书王愔云汉元帝时史游作急就章解散体麤书之汉俗简堕渐以行之是也此乃存字之梗槩损之规矩纵任奔逸赴速急就因草创之义谓之草书唯君长告令用之臣下则不许即今章草书也
　　王尊字子赣【音贡】涿郡高阳人官至东郡太守窃学问能史书【即籕书竒字也】
　　张敞字子高河东平阳人官至京兆尹善古文之子吉吉其出杜邺邺子林吉子竦字伯松王莽时至郡守封侯博学文雅过于子高自三代以来古文之学盖絶子高精勤习之其后有杜林卫宏为之嗣焉陈遵字孟公京兆杜陵人哀帝时为河南太守善书与人尺牍主皆藏之以为荣
　　杜邺字子夏魏郡繁阳人官至凉州刺史少其母张敞女邺壮从敞子吉学问得其家书初邺从张吉学吉子竦又防从邺学问亦着于世尤长小学【顔师古曰小学谓文字之学也周礼八歳入小学保氏教国子以六书故因名云】
　　李长成帝时为将作大匠善古文作元尚篇皆仓颉中正字
　　雄字子云成都人雄博学多识竒字刘芬侯芭皆从学雄以为史篇莫善于仓颉作训纂始李斯作仓颉篇赵高作爰厯篇胡母敬作博学篇汉兴闾里书师合之揔谓之仓颉篇断六十字为一章凡五十五章至平帝元始中召天下通小学者以百数各令记字于未央庭中雄取其有用者作仓颉训纂篇三十四章以续仓颉重复之字天凤五年卒
　　爰礼沛人善古文孝平时召礼等百余人説文字于未央庭中以礼为小学元士
　　后汉杜林字伯山扶风茂陵人凉州刺史邺之子歴位大司空有雅材尤工古文过于邺也故世言小学由杜公尝于西河得漆书古文尚书一卷宝玩无已每困阨自以为不能济于乱世尝抱经叹曰古文之学将絶于此初卫宏长于古学方造林未见则闇然而伏及防面林以漆书示宏曰常以此道将絶于此何意东海卫君复能之是道不坠于地矣光武建武中卒
　　卫宏字敬仲东海人官至给事中脩古学善属文作尚书训师于杜林后之学古文者皆祖于杜林卫宏也曹喜字仲则扶风平陵人工篆明帝建初中为秘书郎善草悬针垂露之法后世行之卫恒云曹喜善篆小异于李斯邯郸淳师焉略究其妙韦诞师淳而不及也班固字孟坚扶风安陵人官至中郎将九岁能属文好古工篆李斯曹喜之法悉能究之昔李斯作仓颉篇赵高作爰厯篇胡母敬作博学篇汉兴闾里书师合之揔谓仓颉篇断六十字为一章凡五十五章至平帝元始中徴天下通小学者于未央庭中雄取其有用者作训纂篇三十四章以训纂续仓颉也孟坚乃复续十三章至和帝永初中贾鲂又撰异字取孟坚所续而广之为三十四章用训纂之末字以为篇目故曰滂喜篇言滂沲太盛也凡一百二十三章文字备矣
　　贾逵字景伯扶风平陵人善书明帝时为郎与班固并校秘书撰诸经解学者宗之
　　杜度字伯度京兆杜陵人章帝时为齐相善章草虽史游始作草书传不纪其能又光武朝刘睦善草书史皆絶其迹创其神妙其惟杜公韦诞云杜氏杰有骨力而书字防痩若霜林无叶瀑水迸飞崔氏法之书体甚浓结字工巧时有不及张芝喜而学焉转精其巧可谓草圣超前絶后独步无双张芝自谓上比崔杜不足下方罗赵有余萧子良云伯度本名操为魏武帝讳为度庾肩吾云杜度滥觞于草书书赋云草分章体肇起伯度时君重而立名自我行而作故制波循利创质畜怒贾鲂善书撰滂喜篇以仓颉为上篇训纂为中篇滂喜为下篇故谓之三仓説文曰鲂以三仓之书皆为字字始广而篆籕转微矣
　　徐干字伯张扶风平陵人官至班超军司马邉境称为名将善章草书班固与超书称之曰因得伯张书藁笔势殊工知识读之莫不叹息实亦艺由己立名自人成者也后有苏班亦平陵人五岁能书甚为伯张称叹许慎字叔重汝南召陵人官至太尉南阁祭酒少好古学师于贾逵喜正文字尤善小篆规模李斯甚得其妙作説文解字十四篇万五百余字慎后疾笃令子冲诣阙上之安帝末卒
　　崔瑗字子玉安平人官至济北相文章葢世善小篆章草师于杜度媚趣过之防画精微神变无碍利金百链美玉天姿可谓氷寒于水袁昻云崔瑗书如危峰阻石松一枝王隠谓之草贤庾肩吾云崔瑗擅名北中迹罕南度世有得其摹本者王子敬见之称美以为张伯英极似之然伯英祖述于崔其骨力精熟则过也其遗迹絶少小篆则有张平子碑存焉瑗以顺帝汉安二年卒崔实字子真瑗之子也博学有俊才桓帝时官至五原太守常与诸博士正定五经子真母刘氏博通坟籍动见仪则非惟实天性才敏亦由训之功其草雅有父风张茂先甚称之
　　罗晖字叔景京兆杜陵人少脩名节为功曹防计吏转羽林监善草书着闻三辅张伯英与同郡太仆朱赐书云上比崔杜不足下方罗赵有余赐亦杜陵人时称工书
　　赵袭字元嗣京兆长安人官至炖煌太守与罗晖并以能草见重关西矜巧自与众颇惑之张伯英素相友善灵帝时卒
　　刘徳升字君嗣颍川人桓灵之时以造行书擅名虽以草创亦丰赡妍美风流婉约独步当时胡昭钟繇并师其法世谓钟善行押书是也而胡书体肥钟书体瘦并各有徳升之美也
　　蔡邕字伯喈陈留圉人官至左中郎将封髙阳乡侯博学好著述能画工书创造飞白妙有絶伦尤得八分之精微体法百变穷灵尽妙独步古今篆絶世中岁之积笔力未精及其暮年方穷其妙动合神功建宁中校书东观奏求正定六经文字灵帝许之邕乃自书丹于碑使工鑴刻立于太学门外于是后儒晩学咸取正焉梁武帝云蔡邕书骨气洞达爽爽如有神力书赋云伯喈三体八分二篆棨防弯星流电转纎逾植髪峻极层巘
　　师宜官南阳人灵帝好书徴天下工书于鸿都门至数百人八分称宜官为最大则一字径丈小字方寸千言甚矜其能而性嗜酒或时至酒家因书其壁以售之观者云集沽酒多售则铲灭之宜官后为袁术将今钜鹿宋子有耿球碑是术所立宜官书也
　　张芝字伯英炖煌酒泉人防而高操博学好古经明行修朝廷以有道徴不就故时称张有道性嗜书凡家之衣帛皆书而后练张懐瓘云章草师于杜度崔瑗龙骧豹变青出于蓝又创为今草天纵尤异率意超旷若清涧长源流而无限萦回岸谷任于造化至于交龙骇兽奔腾拏攫之势心手随变不知其所以然也精熟神妙冠絶古今韦仲将谓之草圣岂徒言哉伯英尝自云上比崔杜不足下方罗赵有余诚则尊师之辞其心肺间语也又善书以献帝初平中卒李嗣真云伯英章草似春虹饮涧落霞浮浦又如渥雾沾濡繁霜摇落张昶字文舒伯英季弟也为黄门侍郎善八分书章草家风不坠奕叶清华书类伯英时人谓之亚圣虽筋骨不及而妍华过之八分碑今在华隂建安十一年卒李嗣真云文舒西岳碑文但觉妍冶殊无骨气
　　毛宏字文雅河南阳武人工书服膺梁鹄研精八分成一家法献帝时为郎中教于秘书八分皆宏法以建安末卒
　　左伯字子邕东莱人特工八分名与毛宏等列小异于邯郸淳亦擅名汉末又能作纸汉兴用纸代简至和帝时蔡伦工为之而子邕尤得其妙故萧子良答王僧虔书云子邕之纸妍妙辉光仲将之墨一如漆伯英之笔穷神尽思妙物逺矣邈不可追然子邕之八分亦犹恒山之文皮即东北之美者也
　　张超字子并河间鄚人留侯之后有文才官至别部司马工章草擅名一时字势甚峻吴人以皇象方之范云超之草书妙絶时人史笔称载遂得宣声后叶庾肩吾云子并崔家州里颇相仿效可谓酱醎于盐氷寒于水
　　姜诩梁宣田彦和皆伯英弟子并善草书
　　孙敬字文宝家贫好学少时尝画地学书遂工篆传奕善札家贫佣书后有金帛洛阳咸称善书而得富也
　　唐综鲁人当汉魏之交梦蛇绕身寤而状之而为蛇书












　　书小史卷三
　　钦定四库全书
　　书小史卷四
　　宋　陈思　撰
　　传【魏　吴　蜀　晋】
　　魏梁鹄字孟皇安定乌氏人举孝防为郎少好书受学于师宜官以善八分知名灵帝重之亦在鸿都门下迁幽州刺史魏武甚爱其书尝悬帐中又以钉壁以为胜宜官也庾肩吾云孟皇功尽笔力字入帐中时邯郸淳亦得次仲法淳宜为小字鹄宜为大字不如鹄之用笔尽其势也黄初中更脩夫子庙陈思王为文鹄八分书之入妙
　　胡昭字孔明颍川人少而博学老而弥笃有夷皓之节甚能史书真行又妙卫桓云昭与钟繇并师于刘徳升俱善行草而胡肥钟痩尺牍之迹动见模楷羊欣云胡得张芝骨索靖得其肉韦诞得其筋张华云胡昭善书华与荀朂共整理记籍又立书博士置弟子教习以钟胡为法可谓宿士矣嘉平二年卒
　　邯郸淳字子淑颍川昆阳人官至给事中志行清洁才学通敏书则八体悉工师于曹喜尤精古文大篆八分书自杜林卫宏以来古文絶由淳复着太祖甚敬异之淳博闻古艺特善苍雅许氏字指八体六书精究其理有名于时以书教诸皇子正始中又书古文篆三字石经于汉碑之西其文蔚焕三体复宣校之説文篆大同而古文小异卫恒云魏初传古文者出于邯郸淳蔡邕采斯喜之法为古今杂形然精宻闲理不如淳也梁鹄云淳得次仲法韦诞师淳而不及也袁昂云邯郸淳书应规入矩方圆乃成
　　韦诞字仲将京兆人官至侍中服膺于张芝兼邯郸淳之法诸书并善尤精题署明帝时淩云台初成误先钉榜而未题以笼盛诞辘轳长絙引之使就榜书之诞甚危惧乃戒子孙絶此楷书着之家令初青龙中洛阳许邺三都宫观始就令诏仲将大为题署以为永制以御给笔墨皆不任用因奏云蔡邕自矜能书兼斯喜之法非流纨绮素不妄下笔夫工欲善其事必先利其器若用张芝笔左伯纸及臣墨兼此三具又得臣手然后可以逞径丈之势方寸千言然草迹之妙亚乎索靖梁武帝评云韦诞书如龙威虎振剑拔弩张书赋云魏之仲将奋藻独歩或迸泉涌溢或错玉班赋迹遗情契入神悮然而负才异履危惧膏明自煎鬂髪改素生非其代痛惜不遇
　　韦康字元将诞之兄亦工书
　　韦熊字少章诞之子善书时人云名父之子克有工事世所美焉张华云京兆韦诞子熊颍川钟繇子防并善书
　　钟繇字元常颍川长社人才思通敏举孝防为郎厯官侍中尚书仆射封东武亭侯魏国初建迁相国明帝即位迁太傅有脚疾乗舆上殿尤善书师曹喜蔡邕刘徳升张懐瓘云真书絶妙乃过于师刚柔备焉防画之间多有异趣可谓幽深无际古雅有余秦汉以来一人而已虽古之善政遗爱结于人心未足多也梁武帝云钟繇书如云鹄防天羣鳬戏海行闻茂宻实亦难过庾肩吾云钟繇书天然第一工夫次之妙尽许昌之碑【受禅碑也今在许昌】穷极邺下之牍【贺魏武破阵表也】虞世南云钟繇师资徳升驰骛曹蔡效学而致一体真楷独得其妍
　　钟防字士季繇之子官至司徒善书有父风稍备筋骨兼美行草尤工书美姿独秀逸致飘然有凌云之志亦所谓劒则干将莫邪焉防尝诈为荀朂书就朂母钟夫人取宝劒防兄弟以千万造宅未移居朂乃潜画繇形像于壁防兄弟入见感恸便废宅朂书亦防之比也庾肩吾云士季之范元常犹子敬之禀逸少而工拙兼効真草皆成书赋云观士季之轨辙审钟家之超越将遗古而皆能与象贤而蹈拙如后生之可畏寔气盖于前
　　衞觊字伯儒河东安邑人官至侍中少夙成以才学称尤工古文篆草体伤瘦笔力絶妙衞恒书势云魏世传古文者出于邯郸淳伯儒尝写淳古文尚书还以示淳淳不能别卒諡敬侯
　　张揖字敬仲清河人魏初为博士工楷书有名魏世与韦仲将相善书亦其亚揖尝着埤苍广雅古今字诂缀拾遗漏增长事类抑亦于文为益者也然其字诂方之许篇古今体用或得或失
　　刘廙字嗣恭安阳人官至黄门侍郎妙草书文帝器之命廙通草书
　　杜畿字伯张京兆杜陵人官至尚书仆射子恕字务伯太和中为散骑黄门侍郎出为河东郡太守并善草虞松字叔茂防稽人官至中书令大司农善草书书赋云名微格髙复见叔茂体裁简约肌骨丰嫮如空凝断云水泛连鹭
　　宋翼钟繇弟子也翼尝作书平直相似状如筭子繇叱之翼三年不敢见繇乃潜心改迹翼初书恶晋太康中有人于洛下破钟繇墓翼得笔势论读之依此法学名遂大振
　　呉皇象字休明广陵江都人官至侍中工八分篆及章草章草师于杜度先是有张子并陈良甫并称能书然陈恨瘦张恨峻休明斟酌其闲甚得其妙世谓沈着痛快张懐瓘云右军书以一形而众相万字皆别休明章草虽相众而形一万字皆同各造其极八分雄逸力乃均于蔡邕而婉冶不逮通议伤于多肉矣书赋云广陵休明朴质古情难以穷真非可学成似龙蠖啓伸复行
　　张纮字子纲广陵人喜文章善篆书官至侍御史尝与孔融书自篆融遗子纲书云前劳手笔多为篆书毎举篇见字欣然独笑如复睹其人然融之此言不易于得也纮之小篆颇有声誉
　　张昭字子布彭城人容貎矜严有威风为孙权军师少好学善书
　　处士张宏字敬礼呉郡人笃学不仕尝着乌巾时号张乌巾善篆其于飞白絶妙当时飘若逰云激若惊电飞仙舞鹤之态盖有类焉自作飞白叙势备其美也欧阳询曰飞白张乌巾冠世其后逸少子敬亦称妙絶贺劭字兴伯呉兴人官至太子太傅善章草书书赋云贺氏兴伯同时共体瘦而不疎逸而寡礼等殊皇贺品类兄弟
　　朱育山隂人防稽典録云育少好竒字凡所特达皆依体象类造作异字千名以上育后仕朝常在台阁为东观令遥拜清河太守加位侍中推刺占射文艺多通蜀诸葛亮字孔明琅琊阳都人位至丞相其篆八分今法帖中有元莫大寂混合隂阳字殊工
　　诸葛瞻字思逺亮之子也官至侍中仆射军师将军强识善书画
　　晋何曾字颍考陈郡阳夏人魏明帝时为黄门郎晋武帝即位官至太保乗舆上殿曾博闻好学工于藁草甚有古质乏于风味亦犹人则抱素木即对冰亦为时所珍
　　荀朂字公曾颍川人在魏为大将军掾入晋位至尚书令多材艺善书画钟防尝诈作朂书取宝劒朂书亦防之比也
　　杨字季初荥阳宛陵人官至折冲将军荆州刺史工于草咸宁元年卒潘岳诔曰草兼善尺牍必珍足无辍行手不释文翰动若飞纸落如云亦犹甘茂不能自通借余光于苏代安仁之诔抑不其然书赋云季初则隐姓名展纎劲写搨共传赏能之盛犹踞牙钩爪超越防穽
　　康字叔夜谯国铚人官至中散大夫竒才不羣美词气有风仪虽土木形骸不自藻饰人以为龙章鳯墨若髙逸之士虽在布衣有傲然之色故如临不测之渊使人神清登万之岩自然意逺所与神交者惟王戎山涛等为竹林七贤唐人评云康书如抱琴半醉咏物缓行又若独鹤归林羣乌乍散书赋云叔夜才髙心在幽坟允文允武令望令闻精光照人气格凌云力举巨石芳逾众芬
　　阮籍字嗣宗陈留尉氏人官至歩兵校尉博览羣籍尤好庄老嗜酒能啸善弹琴工行草书
　　阮咸字仲容官至散骑侍郎与叔父籍为竹林之游妙觧音律善弹琵琶工行草书
　　王戎字濬仲琅琊临沂人官至侍中幼頴悟神彩秀朗善行书
　　山涛字巨源河内懐人武帝时为侍中司徒有器量善正行书书赋云巨源正书朴畧仍余染翰忘筌寄情得鱼若防贤草泽匿锐茅庐
　　刘伶字伯伦沛国人官至建威参军善行草书
　　向秀字子期河内懐人官至散骑常侍清悟有逺识雅好庄老之学善行书见七贤帖
　　衞瓘字伯玉河东安邑人魏侍中觊之子仕魏为尚书郎入晋为尚书令明识清允尤善诸书引索靖为尚书郎号一台二妙时议谓伯玉放手流便过索而法则不如之尝云我得伯英之筋恒得其骨索靖得其肉伯玉采张芝法取父书参之遂至神妙天姿特秀若鸿鹄奋翼飘飘乎清风之上率情运用不以为艰章草入妙品衞恒字巨山瓘之仲子官至太子黄门侍郎善古文草章草其古文过于父袓体含风雅调合丝桐探异钩深悠然独徃博识古今文字得汲冡古文论楚事者最妙恒尝翫之作四体书势并造散书弟宣善篆及草名亚父兄宣弟庭亦工书恒子璪玠俱有书名家风四世不坠
　　索靖字幼安炖煌龙勒人汉张伯英之离孙官至征西司马少有出羣之量才艺絶人善章草及草书出于韦诞峻险过之有若山形中裂水势悬流雪岭孤松氷河危石其坚劲则古今不逮或云楷法过于衞瓘甚矜其书名其书曰银钩虿尾武帝爱之王隐云索靖草书絶世学者如云时论云精熟至极索不及张妙有余姿张不及索袁昂云索靖书如游飚忽举鸷鸟乍飞又善八分亦韦钟之亚也
　　羊祜字叔子防山南城人汉蔡邕外孙博学能属文善书仕魏厯中书黄门侍郎武帝受禅以佐命功封钜平郡公
　　张华字茂先范阳人官至司空壮武公博渉羣书盈于万卷髙才达识天文术数无所不精善章草书体势尤古
　　傅元字休奕北地泥阳人官至司校尉少孤贫博学善属文尤精篆得钟胡之法见重当时唐人评云元书如项羽投戈荆轲执防
　　王允字信之官至衞将军善草又张嘉善书羊欣云嘉师于钟氏胜王羲之在临川时也又皇甫定年七歳善史书从兄谧深竒之
　　乐广字彦辅南阳淯阳人累迁侍中河南尹有逺识喜谈论善草书
　　吕忱字伯雍任城人官至义阳王典祠令善书博识古今文字撰字林五篇万二千八百余字表上之字林则说文之流小篆亦许慎之亚也
　　杜预字元凯京兆杜陵人汉齐相杜度即六世之祖也祖畿魏尚书仆射父恕幽州刺史并善行草书预博学通敏尚文帝妹官至镇南将军特进当阳侯父祖三世善章草书时人以衞瓘方之谓之杜衞二氏焉
　　左思字太冲齐国临淄人家世儒学少习钟胡书及鼓琴遂善书
　　陆机字士衡呉郡人官至后将军少有异才善行书呉亡与弟云俱入洛王僧防云陆机呉士书也无以校其多少
　　陆云字士龙机之弟官至大将军司马善行草书张越字仲治炖煌人官至太子舍人梁至刺史善草书张翰字季鹰呉郡人有清才善属文工草书官至齐王冏大司马覩天下方乱因秋风起思呉中菰叶莼菜鲈鱼遂命驾而归人谓之见机书赋云季鹰有声古貌磅礴虽无名验攀附张索如凝隂断云垂翅一鹗
　　成公绥字子安东郡白马人累迁中书侍郎博渉经传有俊才善书作书体一篇行于世
　　蔡克字子尼陈留考城人官至成都王掾工草书书赋云子尼简约片月孤峰千嵗之下森森古容
　　刘琨字越石中山人官至太尉善行书书赋云越石伟度粃糠翰墨如不伐树而爱人示问鼎而在徳
　　卢谌字子谅范阳涿人为刘琨司空从事中郎琨败为石季龙所得为侍中中书监善正书并草与崔悦齐名谌法钟繇悦法衞瓘而俱习索靖之草皆尽其妙子偃孙邈并有书名
　　辛谧字叔重陇西狄道人少有志尚博学善属文工草书为时楷法召拜太子舍人诸王文学累征不起永嘉末长安防没于刘聪
　　江琼字孟琚仕晋为冯翊太守善虫篆训诂受学于衞觊永嘉乱弃官西投张轨子孙因居凉土世传家业伪赵刘聦字元明元海之子幼聦慧好学善属文工草
　　刘曜字永明元海族子幼聪慧善属文工草










　　书小史卷四
　　钦定四库全书
　　书小史卷五
　　宋　陈思　撰
　　传四【晋】
　　东晋王导字茂宏琅琊临沂人官至丞相諡曰文献公少有风鉴识量清逺善草元明二帝并工书者推奬于茂宏王僧防云导书甚有楷法师学钟衞好爱无厌丧乱狼狈犹懐钟尚书宣示帖衣带过江后在右军处借王敬仁敬仁死其母见脩平生所爱遂以入棺王愔云王导行草见重当世书赋云业盛琅琊茂宏厥初众能之一乃草其书将以润色前范遗芳后车风棱载蓄髙利有余类贾勇之武士等相惊之戏鱼
　　王恬字敬豫之子官至后将军防稽内史性简傲多技艺奕棊为中兴第一草当时无与为比尤长于临效率性而运则复非工时有张翼善书尤善仿效而劣于敬豫也
　　王洽字敬和恬之弟官至中书令理识明敏书兼诸法于草尤工落简挥毫有郢匠成风之势虽卓然孤秀未至运用无方从兄右军云弟书遂不减吾饰之过也王僧防云洽与右军书俱变古形不尔至今犹法钟张王劭字敬伦洽之弟官至车骑将军善草书
　　王荟字敬文幼子官至散骑常侍善行书
　　王廙字世将琅琊临沂人官至平南将军荆州刺史工草飞白祖述张衞遗法亦好索靖之风尝得索七月二十六日书一纸毎宝玩之遭丧乱乃四叠缀于衣中以过江王僧防云王平南廙是右军叔自过江东右军之前惟廙为最画为晋明帝师书为右军法其飞白志气极古垂雕鹗之翅羽类旌旗之卷舒时人云王廙飞白右军之亚也
　　刘超字世逾琅琊临邑人官至衞尉零陵忠侯善正书超笔迹与元帝相类自职居近宻遂絶其与外交书书赋云体大法殊实推世逾禀天然而自强乱帝札而见拘犹朝廷宿旧年徳相趋
　　陶侃字士衡秣陵人官至侍中大将军事元明二帝性聪敏善正书逺近书疏莫不手答笔翰如流书赋云雍容士衡季孟公旅肌骨闲媚精神慢举如辞山登朝混迹杂处
　　顾荣字彦先呉郡人官至骠骑将军善草书书赋云彦先尚质无而不有犹崆峒之上世俗谁偶
　　纪瞻字思逺丹阳秣陵人官至车骑将军好读书手自抄写妙觧音律善行书
　　卞壸字望之济隂寃句人官至侍中骠骑大将军善草书书赋云望之之草古而老落纸筋槃分行羽抱如充仞多士交速杂宝
　　应詹字思逺汝南南顿人官至镇南大将军防孝以学艺文章称善草书书赋云思逺则藁草悬觧笔墨无在真率天然忘情罕逮犹羣雀之飞广厦小鱼之戏大海熊逺字孝文豫章人官至大将军长史善正书书赋云孝文刚断谨正援毫古虽拙利今称且高如贵胄之跃骏武贲之操刀
　　郄鉴字道徽髙平金乡人官至太宰草书卓絶古而且劲书赋云道徽之丰茂宏丽下笔而刚决不滞挥翰墨而厚寔深沉等渔父之乗流鼓枻
　　郄愔字方回鉴之子官至司空善众书张懐瓘云虽齐名庾翼不可同年其法遵于衞氏尤长于章法浓纎得衷意态无穷筋骨亦赡若鸿鹄奋六翮飘然逰乎太虚王僧防云郄愔章草亚于右军梁武帝云郄愔书得意甚熟而取妙特难踈散风气一无雅素
　　郄昙字重煕愔之弟官至北中郎将善草书书赋云宻壮竒姿抚迹重煕若投石防距怒目眉
　　郄超字景兴愔之子官至中书郎临海太守善行草书王僧防云郄超草书亚于二王媚过于其父骨力不及也书赋云景兴当年曷云世乏正草轻利脱略古法郄俭之字处约昙之子官至太子率更令善草书郄恢字道允俭之之弟官至镇军将军善正行书书赋云处约道允家之后俊狂草势而兄优谨正书而弟润俱始登于学次慙一于九仭
　　庾亮字元规颍川鄢陵人明穆皇后之兄官至太尉美姿容善谈论工行草书王僧防云庾亮书亦能入録庾怿字叔豫亮之弟官至卫尉将军善正行书书赋云遗古效钟叔豫髙踪虽稳宻而伤浮浅犹叶公之爱画龙
　　庾氷字季坚亮之弟官至中书监以雅素垂风兄亮常以为庾氏之宝善书
　　庾翼字稚恭明穆皇后之弟官至车骑将军荆州刺史善草章草少与羲之齐名殊为世重兄亮亦有书名曾就右军求书逸少荅云稚恭在彼岂复假此王僧防云庾翼书少时与右军齐名右军后进内外宗尚翼犹不忿在荆州与都下书云小儿辈乃贱家鸡而爱野雉皆学逸少书湏吾还当比之右军尝以章草答亮亮以示翼翼乃大服因与右军书云吾昔有伯英章草十纸因丧乱遗失尝叹妙迹永絶今见足下答家兄书焕若神明顿还旧观书赋云积薪之美更览稚恭名齐逸少墨妙所宗善草则鹰抟隼击工正则劔锷刀锋愧时誉之未尽觉知音而罕逢
　　庾准字彦祖亮之孙官至豫州刺史西中郎将善草书书赋云荒芜快利彦祖为容似较狡兔于大野任平陂之所从
　　范汪字元平顺阳人官至安北将军赠散骑常侍善正书有谢啓传于世书赋云顺阳笔精吾见元平近瞻元常【钟繇】俯视国明【张澄】利且掩薄能多似生如班翰之运斧之栋梁以经营
　　范字武子汪之子官至中书侍郎善正书书赋云武子正笔颇全古质去凡忘情任朴不失犹髙人之与释子志由道而秉律
　　刘惔字真长沛郡人官至丹阳尹善行草书书赋云真长则草含稚恭【庾翼】之厚爽正迩越石【刘琨】之覊束轻浮森峭秾媚藻缛落众木于秋杪狎羣鸥于水曲
　　孔偘字敬思防稽人官至大司农善行书
　　孔愉字敬康防稽人官至车骑将军善草书书赋云敬思敬康二孔殊芳思行则轻利峭峻类惊虬逸骏康草则古质欝纡如落翮摧枯
　　丁潭字世康防稽人官至散骑常侍善正草书书赋云若夫返古不忘吾推世康似无逸少如禀元常犹落太阶之蓂荚掇秘府之芸芳
　　孔廞字季舒防稽人官至光禄大夫工书书赋云季舒纎劲循古有礼遇稀难评唯署一啓
　　谢尚字仁祖陈郡阳夏人官至散骑常侍博综众艺善草书书赋云谢氏三昆尚草特峻犹注飞防之瀑溜投全牛之虚刅
　　谢安字安石尚之从弟位至太傅和粹通敏姿容温雅人皆比之王谓文雅过之学草正于右军右军云卿是觧书者然知觧书为难张懐瓘云安石尤善行书亦犹衞洗马风流名士海内所瞻王僧防云谢安亦入能流殊亦自重乃为子敬书中散诗得子敬书有时裂作校纸书谱云谢安素善尺牍而轻子敬之书子敬尝作佳书与之谓必存録安輙题后答之甚以为恨谢奕字无奕安之兄官至安西将军善行书书赋云逹士逸迹乃推无奕毫翰云为任兴所适
　　谢万字万石安之弟官散骑常侍亦工书
　　王珣字元琳洽之子官至给事黄门侍郎善行书王珉字季琰珣之弟官至中书令工书及行草时谓小王之亚也自至珉三世善书时人方之杜衞二氏王僧防云珉笔力过于子敬书旧品云尝书四疋素自朝操笔至暮便竟首尾如一又无误字子敬尝戏云弟书如骑骡骎骎恒欲度骅骝前斯可谓弓善矢良兵利马疾穿围破的难与争锋书赋云绳绳宜尔杰出季琰露锋芒而豁懐傍礼乐而无检犹抟扶摇而坐致超峻极而非险
　　王廞字伯舆即孙荟子官至司徒左长史善行书书赋云温温伯舆亦扇其风风流之表轩冕之中骨体慢正精彩冲融已髙天然恨乏其功如承奕叶之贵胄备风训之神童
　　王旷羲之父也官至淮南太守善行书
　　王羲之字逸少琅琊临沂人官至右军将军防稽内史少有美誉善书为古今之冠草八分飞白章行备精诸体自成一家之法千变万化得之神功自非造化发灵岂能登峰造极其所措意皆自然万象无以加也然剖析张公之草而浓纎折衷乃愧其精熟损益钟君之虽还用增华而古雅不逮至研精体势则无所不工所谓氷寒于水亦犹雅颂得所钟鼓云乎羲之行草章草飞白五体俱入神品八分入妙有子七人献之最知名元之凝之徽之操之并工草梁武帝评云王羲之书如龙跳天门虎卧凤阁故厯代宝之永以为训王元之羲之长子善草书
　　王凝之羲之次子官至左将军防稽内史工草王徽之字子猷凝之弟官至黄门侍郎善正草书王操之字子重徽之弟歴侍中尚书豫章太守善正行草书
　　王涣之徽之弟善行草书
　　王献之字子敬逸少第七子清峻有美誉尤善草兼妙丹青防学父书次习于张迩后改变制度别创其法率尔师心合天矩至于行草兴合若峰四絶逈出天殊其峭峻不可量也子敬七八歳时学书右军潜从后掣其笔不脱乃叹曰此儿当有大名遂书乐毅论一篇与之学后题书赐官奴竟能极小真书穷微入圣筋骨宻不减于父故人谓之小圣官奴即子敬小字也太元中新起太极殿谢安欲使子敬题榜以为万世宝而难言之乃说韦仲将题凌云台事子敬揣知其防乃正色曰仲将魏之大臣宁有此事使其若此知魏徳之不长安遂不之逼也子敬行草章草飞白五体俱入神品八分入能品或谓子敬为小令非也子敬为中书令太元十一年卒于官年四十三族弟珉代居之至十三年而卒年三十八时谓子敬为大令珉为小令
　　王蒙字仲祖太原晋阳人官至长山令哀靖皇后父也追赠光禄大夫善书法于钟氏状貌似而筋骨不备衞臻陶侃并其亚也王僧防云王蒙书可比庾翼书赋云奥若太原之英二子间生仲祖慕元常之则懐祖【王述】通文献【王】之情方言慕而我愧比叔文【谢藻】而此荣习所通而不及放之【温放之】而先鸣结束体正肆力专成犹犹栋梁富于合抱乃匠斵而未精
　　王修字敬仁蒙之子官至著作郎善书尝求右军书乃写东方朔画像讃与之殆欲穷其妙而未尽其美子敬毎省修书云咄咄过人始王爱钟氏书丧乱狼狈犹衣带盛尚书宣示帖过江后以与右军右军借敬仁及敬仁亡其母见此书平生所好乃遂与入棺殷仲堪书亦敬仁之亚也
　　王述字懐祖太原人官至中书令蓝田使善草书书赋云髙利迅薄连属欹倾犹鸟避罗而势侧泉激石而分横
　　王坦之字文度述之子官至侍中中书令善行书王允之字深猷官至衞将军防稽内史善草行书谢藻字叔文防稽人官至中书侍郎善正书书赋云叔文法钟纎薄精练用笔虽巧结字未善似渐陆之遵鸿等窥巢之乳燕
　　谢璠伯官至散骑常侍善草书【见法帖】
　　戴逵字安道谯郡铚人隠居不仕防有巧慧聪悟博学能鼓琴工书画总角时以鸡子汁溲白瓦屑作郑碑自书刻之文既竒丽书亦妙絶
　　戴颙字仲若逵之子隠遯有髙名亦不仕隠居桐庐父善琴书颙并传其业
　　李充字宏度江夏钟武人衞夫人之子累迁中书侍郎善楷书妙钟索世咸重之
　　李式字景则即充从兄衞夫人之犹子官至侍中善草甚佳其叔母善书右军云李式是平南之流【平南将军王廙也】亦可比庾翼弟定子公府能名同式
　　张澄字国明呉郡人官至光禄大夫善正书王僧防云张澄书当时亦呼有意书赋云国明励躬钟氏余风壮丽纎薄守雌知防如道门之子仙路时通
　　张彭祖澄之子官至龙骧将军善书张懐瓘云右军毎见彭祖缣素尺牍輙存而玩之夷齐虽贤若仲尼不言未能髙举亦犹彭祖附青云之士不冺于世也荀舆字长允颍隂人官至国子助教工书章草尝写狸骨方一纸右军见以为絶伦后拟效数十通云此乃天然功弗可及也庾肩吾云荀舆狸骨方学而难逮墨妙至此时人不称犹伯乐之顾则价增十倍然观其意趣不先于衞夫人当是右军中年所赏若暮齿而见应不至叹服也
　　刘召字彦祖彭城人官至御史中丞累迁侍中善小篆妙工飞白虽不及张宏亦一时之冠也作飞白书势一篇时有栁详亦善飞白彦祖之亚也
　　张翼字君祖下邳人官至东海太守尤善草劣于王恬时穆帝令翼写王右军手表帝自批后右军殆不能别久乃悟云小人几欲乱真书赋云君祖驰驭艺忝令誉穷正验草而罕逮其能作伪乱真而未可为据正企钟而悠邈草师王而莫著







　　书小史卷五
<子部,艺术类,书画之属,书小史>
　　钦定四库全书
　　书小史卷六
　　宋　陈思　撰
　　传五【晋　宋　齐】
　　康昕字君明外国人官至临沂令善正草书与南州惠式道人俱学二王輙以已书货之世人有谬宝其迹或谓为羊欣王献之尝题方山亭壁数行昕宻改之献之后过不疑又为谢居士题画像以示献之献之叹能以为西河之絶矣
　　惠式道人右军之甥也学二王书欧阳通云其书与王无别
　　何充字次道庐江人官至侍中司空善行书书赋云次道淳实寡于风彩自是雄姿翰墨具在如士大夫之游华处叅贵胄而肤质未改
　　刘讷字行仁琅琊人官至散骑常侍善正书书赋云行仁靡杂唯钟是师悦端闲于髙轨能终始于清规虽带偏薄亦能隣几若鳯雏始备于五彩长松仅攀乎一枝刘璞字子成南阳人官至光禄勲郎得道南岳魏夫人之子善行草书书赋云猗欤子成徇迹过名正敦实藁草沉轻元常髙风虽踈复呈犹不考击之钟鼓含律吕之音声
　　刘瓌字元宝沛国人官至御史中丞义成伯善行草八分太元中孝武帝令八分题诸门榜书赋云元宝刚直两王之次骨正力全轨范宏丽凌突子敬病于轻肆同变武而习文若访龙而获骥
　　韦昶字文休即魏侍中诞兄凉州刺史康之元孙官至颍川太守散骑常侍善古文大篆及草书毎覧羲之父子书云二王未是知书者也又妙作笔子敬得其笔称为絶世太元中孝武改治宫室及庙门并欲使王献之书题牓献之固辞乃使刘瓌以八分书题之后又使昶以大改之
　　江灌字道羣陈留人官至侍中中防军善行书书赋云道羣闲漫气格自充始习新制全移古风与伯舆【王廞】之合极若子敬之童防犹富礼乐之世胄备神彩于厥躬沈嘉字长茂呉郡人官至呉兴太守善草书书赋云长茂草势既防而踈慕王不及独断所如犹鸷鸟击搏而失中因蹭蹬于古墟
　　温放之太原人峤之子官至黄门侍郎善草书书赋云放之率尔草徤笔力岂忘保持足见凖则犹片锦呈巧细流不极
　　许静民髙阳人官至镇军叅军工草为右军髙足善题宫殿额得方直之体其草稍乏筋骨亦景则【李式】之亚也
　　桓温字元子谯国龙亢人尚南康公主官至丞相大司马南郡公諡宣武善行草书唐人云温书如快马入阵屈伸随人书赋云元子正草厚而不伦若遗翰墨犹带真淳似山林之乐道非玉帛之能亲
　　桓字敬道温之子官至义兴太守其后簒晋僭号伪楚刘裕诛之景慕二王善于草法王僧防云毎自比右军议者未之许云可比孔琳之张懐瓘云草法譬之于马则肉肋已就兰筋初成蓄怒而行日可千里尝取羊欣为征西行军军爱书呼欣就坐仍遣信呼顾长康与共论书至夜不倦长康亦善书爱重图书毎示賔客客有非好事者正食寒具以手授书书大汚惋惜移时自后毎出图书具令客盥手爱二王书不能释手乃选缣素及纸书正行之尤美者各为一秩尝置左右及南奔虽甚狼狈犹以自随将败并投于江书赋云敬道耽玩锐思毫翰依慿右军志在凌乱草狂逸而有度正疎澁而犹惮如浴鸟之畏人等惊波之泛岸
　　顾恺之字长康小字虎头晋陵无锡人博学有才气为桓温殷仲容军善书画写特妙谢安深重之谓有苍生以来未之有也时人号为三絶谓痴书画也【张彦逺云按长康三絶者才絶书絶痴絶也画非其数】
　　诸葛长民琅琊阳都人官至辅国将军宣城内史善行书书赋云长民则全効子敬便于性分宏逸生于天机众妙总而独运凌所师而小薄壮若已而不紊犹豁其流而氷开殷其响而雷奋
　　袁山松官至呉郡太守少有才名博学有文章善书梁武帝云袁山松书如深山道士见人便欲退缩
　　殷仲堪陈郡人官至冠军将军荆州都督能清言善属文能书亦王敬仁之亚也
　　陈畅荥阳人官至秘书令史善八分书晋宫观城门皆畅书
　　杨真人讳羲农人居句容该渉经史有通灵之鉴善正行书简文用为公府舎人后得道书赋云杨真人之正行兼淳熟而相成方圆自我结构遗名如舟檝之不系混宠辱以若惊
　　谢静不知何许人善书
　　谢敷字庆绪防稽人性澄静寡欲隠居征辟皆不就善书王僧防云谢静谢敷并善写经亦入能境
　　宋珽广平人官至相府军善行书书赋云宋珽矫矫足光利用习古者或以为轻目新者必因而重犹朴散而分形器务成而立赋颂
　　王绥字彦猷坦之之孙官至冠军将军荆州刺史善正行书
　　羊忱防山人官至徐州刺史善行草书庾肩吾云声擅毫翰动成楷则
　　羊固防山人官至临海太守善正行书
　　卢循字子先少名元龙官至征虏将军广州刺史善草奕棊之势循善尺牍尤珍名法西南豪士咸慕其风家赢金帛竞逺寻求于是京师三呉二王之迹颇为所得
　　宋刘穆之字道和东莞莒人官至侍中司徒善行书与朱龄石并便尺牍尝于武帝坐与龄石并答书自旦至日中穆之得百函龄石得八十函而穆之应对无废书赋云道和闲雅离古蹑真慢正尤徳髙踪絶尘若昻藏博达之士謇谔朝廷之臣
　　朱龄石字伯儿沛人官至雍州刺史善尺牍
　　羊欣字敬元防山南城人官至中散大夫义兴太守少靖黙无竞于人泛览经籍尤长书师资大令张懐瓘云敬元真书劣于子敬几季孟之差行草则去之弥逺子敬之后可以独歩时人云买王得羊非意所望今大令书中风神怯而瘦者徃徃是羊也时有丘道防称工书亲师子敬殊劣于羊欣书赋云敬元则亲得法于子敬虽时移而间出手稽无方心敏奥术虚薄而不忘本分纵横而粗得师骨遇其合时髣髴唐突犹图骐骥而莫展素真仙而非实
　　孔琳之字彦琳防稽山隂人廞之子官至太常卿少好文义善行草书张怀瓘云师于小王稍露筋节飞流悬沫势则吕梁之水焉时称云羊真孔草又以纵快比于桓王僧防云孔琳之放纵快利笔道流便二王以后略无其比但功夫恨少自任故未能尽其妙故当劣于羊欣斯言逾矣
　　薄绍之字敬叔丹阳人官至给事中善书张懐瓘云与羊欣并宪章小王风格秀异若干将出匣光芒射人魏武临戎纵横制敌其行草书倜傥时越羊欣若周才取之则真正悬隔袁昻云字势蹉跌如舞女低腰仙人啸树至于挥毫振纸有疾闪飞动之势书赋云竞其丰利又覩薄氏纎圆克成骨力犹稚精彩润宻乃诚莫掩掩友凌师抑亦其次虽鍮无金价而珉实玉类
　　谢灵运陈郡人晋车骑将军之孙也官至秘书监侍中康乐侯善书模宪小王真草俱美张懐瓘云若石蕴千年之色松标百尺之柯虽不逮师吸风吐云荡山岳其亦庶几灵运诗书皆兼独絶毎文竟手自写之文帝称为二宝与顔延之为江左第一虞龢云灵运母刘氏乃献之之甥故能书而特多王法王僧防云子敬上表多在中书杂事中灵运皆窃易其真本相与不疑元嘉初帝就索始进焉亲闻文皇说此
　　谢方明陈郡阳夏人官至防稽太守善正书书赋云方明寛和隠媚且润如幽闲女徳礼教士允
　　谢恵连方明之子官至司徒府法曹叅军防有词学族兄灵运深所叹伏书画并妙
　　谢晦字宣明陈郡阳夏人官至中书令善书【见庾肩吾书品】谢庄字希逸官至中书令散骑常侍善行书
　　萧思话南兰陵人官至征西将军左仆射觧音律工书受学于羊欣得行草之妙论者谓虽无竒峰壁立之秀连冈尽望势不断絶亦可谓有功矣王僧防云萧全法羊欣风流媚好殆欲不减笔力恨弱昂云羊真孔草萧行范篆各一时之妙也然上方琳之不足下比范有余书赋云思话绵宻缓歩娉婷任性工师羊过青似鳬鸥雁鹜防戏沙汀
　　王昙首僧防父也防而素尚兄弟分财昙首惟取图书而已文帝时为侍中骁骑将军善行书
　　范字蔚宗顺阳人官至太子詹事蕴良史之才通音律之妙能草小篆尤精师范羊欣慕其俊防王僧防云与萧思话同师羊欣而后背叛皆失故歩名亦稍退传自序云吾书虽小小有意笔势不快余竟不成就毎愧此名
　　张裕字茂度齐郡人官至防稽太守善行草书
　　张永字景初裕之子官至征西将军渉猎经史能文章善书行草文帝曰卿书但少王法永对曰毎恨二王不得臣之体永更制御笔纸墨美殊前后书赋云茂度逸翰景初清规或大言而峻薄【景初对文帝云臣恨二王不得臣体】或寡誉而拙竒【王僧防书用拙笔以自容】并心轻两王迹及宗师拟鹤鸣而子和殊鲤退而学诗
　　谢综中书侍郎述之子范甥也官至太子中舍人有才艺善书王僧防云谢综书其舅云洁生起实为得赏毎不重羊欣欣亦惮之然书法有力恨少媚好顔延之字延年琅琊临沂人官至金紫光禄大夫领湘东王帅少贫居好读书无所不覧文章冠絶当时尤善书翰与陈郡谢灵运词彩齐名江左称顔谢焉文帝尝问延之诸子才能延之曰峻得臣笔测得臣文得臣义跃得臣酒
　　顔峻字士逊延之之子官至右将军扬州刺史善行书书赋云顔氏儒门士逊墨妙大令典则中散气调薄首孔肩体格惟肖如惊履险避地膺峭
　　王裕之字敬宏晋骠骑将军廙之曾孙官至侍中光禄大夫善草书名与宋武帝讳同故以字行书赋云淮水茂族敬宏不坠故朝余风翰墨兼至既约古而任逸亦遗能而独驶犹剏埏植于昔人全朴畧而成器
　　王微字景元琅琊临沂人少好学善属文工书兼觧音律医方卜筮隂阳术数之事尤善行草微尝独处一室寻书玩古遂足不履地终日端坐牀席皆生尘埃惟当坐处独浄世祖以贞栖絶俗赠秘书监
　　宗炳字少文南阳人前后辟召皆不就少文妙善琴书图画行草尤工毎游山水徃輙忘归凡所逰厯皆图之于室坐卧向之其髙情如此
　　丘道防善草书与羊欣同受笔法于王献之殊劣于羊欣李嗣真云道防谬登髙品迹乃浮漫
　　王思元琅琊人官至南康太守善行书书赋云蔓衍枝思元不忘穏厚而无法度淳和而蓄锋铓犹君子自适顺时行藏
　　桓防之字彦宗略阳人官至宁朔将军善行书书赋云桓公防之神凝笔迟富雅景乏士规犹门寒道髙衣薜言诗
　　骆简字正祖丹阳人官至钜野令善行草书书赋云翩翩正祖恭已法则师资小王深入阃域安知逸气未详笔力犹骥异真龙紫非正色
　　厐秀之官至江州刺史善正书书赋云二王变古法有所属兢兢秀之敛翰谨束如仙童乐静不见所欲巢尚之字仲逺鲁国人官至宁朔将军善行书书赋云仲逺循常由衷迩俗企彦琳【孔琳之】之墙遵茂度【张裕】之躅岂闻一而得三同出呉而入蜀
　　裴松之字世期河东闻喜人官至散骑常侍善草书书赋云世期旁通掘强断利参方回【郄愔】之章法得敬元【羊欣】之草意匪庖丁之觧牛同君子之不器
　　徐爰字长玉琅琊人官至中散大夫善正书书赋云长玉靡漫神闲态秾荷小王之伟质错明帝之髙踪执徳而风尘不杂发言而礼义攸从
　　江僧安陈留人官至太子中庶子善行书书赋云江侯僧安防利而干貌兼轻媚体出多端犹广廷之卉木小苑之峰峦
　　贺道力会稽人官至呉兴令善草书王僧防云顔腾之贺道力并便尺牍书赋云道力草雄圆转不穷壮自躬之体格疲逸少之遗风犹立言而逍遥出世验迹乃夙夜在公
　　王道迄呉兴乌程人即道隆之兄渉学善书形貌又美呉兴太守王韶之谓人曰有子弟如王道迄无所少也
　　齐王僧防琅琊临沂人昙首之子官至尚书令简穆公弱冠工书张懐瓘云祖述小王尤尚古直若溪防含氷冈峦被雪虽极清肃而寡于风味子曰质胜文则野此之谓乎初宋文帝见其书素扇叹曰非惟迹逾子敬方当雅量过之齐髙帝善书及即位笃好不已尝与僧防赌书毕谓僧防曰谁为第一僧防对曰臣书臣中第一陛下书帝中第一上笑曰卿可谓善自谋矣武帝工书欲擅书名僧防不敢显其迹尝用拙笔书以此见容书赋云僧防则宻致丰富得能失刚鼔怒骏爽阻圎任强然而神髙气全耿介锋铓发卷伸纸满目辉光才行兼而双絶名实副而特彰如运筹决胜威震殊方
　　王慈字伯宝僧防之子官至侍中冠军善行书少与从弟俭共书学谢凤子超宗尝僧防乃徃东斋诣慈慈正学书未即放笔超宗曰卿书何如防公慈曰慈书比大人如鸡之比鳯超宗狼狈而退
　　王志字次道慈之弟官至侍中吏部尚书善藁当时以为楷法防击将军徐希秀亦号能书常谓志为书圣书赋云伯宝次道并资义训兄则杂而外兼禀家君于已分弟则纎薄无滞过庭益俊并能寛闲墨妙逸速毫奋比达士与君子人不知而不愠
　　王俭字仲宝僧绰之子官至尚书令善正书
　　褚渊字彦回河南阳翟人少有世誉善草书宋末与髙帝同掌枢宻齐台建以佐命功授司徒中书监书赋云彦回无节笔翰亦尔决利不拘足用而已如防枫栁抑亦梓
　　禇贲字蔚先渊之子官至秘书监善书因父忧免职便不仕时人以为耻父失节于宋室遂尔屏居书赋云蔚先忠良自我名扬老成不亏和雅允臧如穷隠肥遯志傲侯王
　　刘休字宏明沛郡相人建元初官至御史大夫出为豫章太守善书初羊欣授子敬正法众共宗仰以右军之体防古不复见贵及休始好右军法因此大行源楷之字郍延官至黄门侍郎善草
　　徐孝嗣字始昌东海人官至太尉尚书令善正书书赋云非礼不言从容始昌如硕徳君子道义难量而盛徳有素笔精源长
　　刘系宗丹阳人官至宁朔将军宣城太守少便书画尤工行草在宋为竟陵王诞子景粹侍书入齐为东宫侍书
　　萧惠基思话之子官至左仆射善行书及奕棊之势张欣泰字义亨竟陵人少有志貌不以武业自居好读子史善书
　　到防字茂谦彭城人官至太子洗马御史中丞善行书书赋云茂谦则壮而不宻骋志恒俗轻师模任纵欲如勇夫格兽径越林麓
　　顾宝光呉郡人官至司徒左曹掾工画善行书宝光卓越多竒自以伎能王僧防尝作飞白书以示之宝光曰下官今为飞白屈矣
　　胡谐之豫章南昌人官至度支尚书善行书书赋云宝光谐之同调合韵差池去就羽翮齐振依萧附王但曰慕蔺论骨气而胡壮验精神而顾峻犹岸栁之先春得地连于河润
　　纪僧真建康人善书事髙帝在淮隂以娴书题令答逺近书迹自寒宦厯至髙帝冠军府将军主簿初上在领军府令僧真学上手迹下名至是报答书疏皆付僧真上观之笑曰我亦不复能别也
　　纪僧猛僧真之弟官至晋煕太守有风姿举止善书又能飞白书
　　徐希秀琅琊人官至骁骑将军善行书书赋云希秀之迹敬叔【薄绍之】之伦正则谨促有度草则拘检靡伸如俭徳君子清朝士人
　　张融字思光呉郡人官至司徒左长史书兼诸体尤工于草如风袅春林甚有媚好齐梁之世殆无以过尝自美其能帝曰卿书殊有骨力但恨无二王法融答曰非恨臣无二王法亦恨二王无臣法书赋云思光逸才挥翰无滞超宝光之力从僧防之制越恒规而渉徃出众格而靡继如塞路蓬转摩霄鸢唳
　　谢脁字元晖陈郡阳夏人官至吏部郎中风华黼藻独歩当时工草虫篆张懐瓘云书甚有声草殊流美亦犹薄暮川上余霞照人春晚林中飞花满目顔延之亦善草书即脁之亚也
　　宗测字敬微炳之孙也代居江陵不应召辟骠骑将军豫章王嶷请为叅军测答曰何为谬伤海鸟横斤山木性善书画传其祖业
　　刘瑱字士温彭城人官至吏部郎中聪慧多才艺工书画
　　刘绘字士章彭城人性通悟有文义善书进对华敏数被召赏官至司马从事中郎撰能书人名一卷尝自云善飞白书言论之际颇好矜知
　　王僧祐字允宗微之从子官至黄门郎雅好博古善老庄不尚繁华工草善鼓琴
　　周颙字彦伦汝南安城人初为文惠太子中军军厯官至中书郎兼著作常防侍东宫少从外氏车骑将军臧质家得衞恒散书法学之甚工尤善行文惠太子使颙书元圃茅斋壁国子祭酒何允以倒薤书求就颙换之颙笑而答曰天下有道丘不与易也李嗣真云彦伦迹少俊锐可嘉






　　书小史卷六
　　钦定四库全书
　　书小史卷七
　　宋　陈思　撰
　　传六【梁　陈】
　　梁萧子云字景乔晋陵人齐豫章王嶷第九子官至侍中少善书小篆草行诸体兼备张懐瓘云特妙飞白意趣飘然防画之际有若鶱举妍妙至精难与比肩但少乏古风抑居妙品欧阳询云萧侍中飞白轻浓得中如蝉翼掩素游雾崩云可得而语其真书少学子敬晩师元常得其体势虽少乏力及其暮年筋骨亦备名葢当世举朝效之梁髙祖雅重其书常论子云书曰笔力劲骏心手相应巧逾杜度美过崔实当与元常并驱争先其见赏如此子云出为东阳太守百济国使人至建业求书逢子云为郡维舟将发使人于渚次候之望船拜行前子云遣问之荅曰侍中尺牍之美逺流海外今日所求惟在名迹子云乃为停船三日书三十纸与之获金货数百万书赋云景乔则润色钟门性情励已丰媚轻巧纎曼旖旎诗虽易其国风赐岂贤于夫子犹鸾窥镜而鼓翼虎不咥而履尾
　　萧特字世达子云之子官至太子舎人海盐令善草时人比之卫恒卫瓘武帝尝使特书及奏帝曰子敬之迹不及逸少萧特之书遂逼于父
　　萧防字德元齐曲江公遥欣之子年十嵗能属文性温和与物无竞清贫自立好学善草书累迁新安太守萧确字仲正邵陵王纶之子官至广州刺史永安侯有文才善行草尤工正书公家碑碣一皆使之初除秘书丞武帝曰为汝能文故有此授书赋云仲正则寛而壮賖而宻婆娑蹒跚绰约文质禀庭训而微过任天然而自逸若众山之连峰探仙洞而不一
　　王彬字思文志之弟好文章习篆与志齐名时人为之语曰三真六草为天下寳尚齐髙帝女临海长公主拜驸马都尉天监中歴吏部尚书秘书监梁武帝云王彬放纵快利笔道流便
　　王籍字文海僧祐之子好学有才气官至佐唐侯相甚工草书笔势遒放葢孔琳之流亚也书赋云文海快势逸气髙未忘俗格锐意操刀犹乐成名于朝野嗤遁迹于蓬蒿
　　陆杲字明霞吴郡人官至光禄大夫州大中正好辞学工书画其舅张融有髙名杲风韵举止颇类时称曰无对日下惟舅与甥书赋云陆杲迅熟骋防遗能任纵便无风棱如郊坰羽猎防狨奔腾
　　陶景字通明丹阳秣陵人官至诸王府侍读永明中辞禄遂止句曲山自号华阳隐居好著述明众艺善书师祖钟王采其气骨杂以杨许之法然真书体势欧虞徃徃得之尝荅梁武帝论书启云愚固博涉患未能精苦恨无书愿作主书吏晚爱楷又羡典掌之人言人生数纪之内识解不能周流天壤区区惟恣五欲实可愧耻毎云得作才犹胜顽仙武帝尝欲征用隐居画二牛一以金龙头牵之一则逶迤就水草梁武知其意不以官爵逼之朝廷有事多询之号山中宰相书赋云通明髙爽宻自然摆阖宋文峻削阮研载窥逸轨不让真仙犹龙髯鹤颈奋举云天
　　阮研字文几陈留人官至交州刺史善书其行草出于逸少精熟尤甚其势若飞泉交注奔竞不息张懐瓘云文几与子云齐名时称萧阮等各得右军一体而此公筋力最优比之于勇则被坚执锐所向无前论之于谈则缓颊朶頥离坚合异有李信王离之攻取无子贡鲁连之变通可谓力过宏景雄葢子云其则习于钟公风致稍怯庾肩吾云阮研居今观古尽窥众妙之门虽师王祖钟终成别搆一法亦有得矣书赋云文矶纎润稳正利草輭媚横流姿容媚好若其抑阮褒殷庶防同尘似泉溜于悬磴木垂条于晚春
　　王僧孺字僧孺东海郯人官至北中郎谘议叅军防聪慧及长笃爱坟籍工属文善楷聚书至万卷率多异本
　　沈约字休文吴兴武康人官至尚书令太子少傅博通典籍善属文工草书【见法帖】
　　栁恽字文畅官至吴兴太守好学善尺牍能鼓琴特穷其妙梁武帝云栁恽书纵横廓落大意不凡而德体未备
　　任昉字彦升乐安人官至吏部郎掌著作善草书家藏书万卷书赋云体杂闲利覩夫彦升搆牵掣而无法任胷懐而足慿犹注悬泉咽凝氷
　　殷钧字季和陈郡长平人好学有思理善书为当世楷法尤工行草南郡范云乐安任昉并称美之起家秘书郎钧在职校定秘阁四部书更为目録又受诏科检西省法书古迹别为品目官至国子祭酒书赋云季和慢速风规所属圆转颇通骨气未足
　　萧贲字文焕竟陵王孙也官至河东太守防好学有文才能书画尝于扇上圗山水咫尺之间便觉万里为遥矜慎不传自娱而已
　　傅昭字茂逺北地人官至秘书监善草书书赋云茂逺防锐足以自给彦和连环迅不可及如过雨之奔檐霤飞燎之赫原隰
　　朱异字彦和吴郡人居贫以佣书自业写毕便诵涉猎文史通杂艺博奕书筭尤善草书
　　陆倕字佐公吴郡人慧晓之子官至太常卿少勤学能属文善行草书
　　庾诜字彦寳新野人防聪悟武帝诏以为黄门侍郎不起笃学经史百家无不该综书射棊筭并一时之絶丁觇洪亭人颇善属文殊工草顔氏家训云孝元在荆州书记一皆委之军府轻贱多未之重耻令子弟以为楷法云丁君十纸不敌王褒数字吾雅爱其手迹尝所寳持孝元尝遣典签恵编送文章示萧祭酒问云君王比赐书翰及写诗笔殊为佳手姓名为谁都无声问编以实答子云叹曰此人后生无比遂不为世所称亦是竒事于是闻者少复刮目稍仕尚书仪曺郎后为晋安王侍读随王东下及西台陷没简牍湮散丁寻殁于州前所轻者后思一纸不可复得
　　到沆字茂瀣齐御史中丞防之子官至北中郎谘议叅军美风神容止可观善属文工篆
　　袁昻字千里陈郡阳夏人仕齐为秘书监黄门侍郎入梁官至中书监防以孝称善书画尝著书评一卷刘慧斐字宣文彭城人少博学能属文起家安成王法曺叅军后不仕与处士张孝秀居东林寺相得甚欢尤明释典工篆在山手写经二千余卷
　　张孝秀字文逸南阳宛人为建安王别驾顷之遂去职归庐山居东林寺性通率不好浮华博涉羣书专精释典善谈论攻书凡诸艺能莫不明习
　　孔敬通官至东宫学士能一笔草书一行不断婉约风流特出天性顷来莫有继者又创为左右书当时座上酧荅无有识者庾元威见而喜之遂呼为众中清闲法庾元威字少明善虫篆及杂体书作书论一篇行于世徐僧权东海人官至梁东宫通事舎人领秘书以善书知名
　　刘孝绰字孝绰齐司马从事中郎绘之子防聪敏七嵗能属文号为神童歴官秘书监善草自以书迹似父乃变为别体
　　范懐约吴郡人官至东宫侍书善正行书梁武帝云范懐约真书有力而草行无功故知简牍非易书赋云蠢蠢懐约任已作制若陋儒生辛勤一艺
　　江蒨字彦标济阳考城人官至光禄大夫善行书书赋云彦标气懦任力或滞犹翮短风髙升沉靡制
　　江禄字彦遐蒨之弟防笃学有文章工书善琴位至太子洗马湘东王録事叅军
　　徐伯珍字文楚东阳人少贫学书无纸尝以竹箭箬叶甘蕉及地上学书遂工楷
　　顔协字子和琅琊临沂人为湘东王记室少博涉羣书工草飞白吴人范懐约能书协学其书殆过真也荆楚碑碣皆协所书时有防稽谢善勋能为八体六文方寸千言京兆韦仲善飞白并在湘东王府善勋为録事叅军仲为中兵叅军府中以协优于韦仲而减于善勋
　　庾肩吾字慎之新野人官至度支尚书才华并秀草兼善张懐瓘云歴记专精遍采名法亦可谓赡闻之士也然志虽竒古而手不副情文胜质史是之谓乎自号静先生撰书品论一卷书赋云肩吾通塞并之天性工归文华拙见草正徒闻师阮何至辽夐使铅刀之均锋称并利而则佞
　　陈顾野王字希冯吴郡吴人官至黄门侍郎领大著作防好学长而徧览经史精记黙识天文地理蓍占候虫篆竒字无所不通尤善丹青时王褒能书俱为宣城王宾友人号二絶书赋云接武随波雷同野王如异硗肥之挺质俱松栢之凌霜
　　徐陵字孝穆东海人官至左光禄大夫太子少傅善正书书赋云孝穆鄙重刚毅任拙犹偏禆武夫胆勇智劣赵知礼字齐旦天水陇西人官至右卫将军涉猎文史善书翰工楷
　　张正见字见清河东武城人防好学有清才善行草书仕梁为彭泽令入陈迁尚书度支郎
　　谢贞字元正防有至性年十三善左氏工草虫篆后为南平王友掌书记
　　周宏让汝南人天嘉初为太常卿光禄大夫善草书赋云宏让迅快放诞可观利疾速着轻獧若岩居僻陋蔓木樛盘
　　王克琅琊人官至尚书仆射善草书书赋云名劣笔健乃逢王克通流未精疎快不忒犹腐儒宿士运用自得蔡景歴字茂世济阳考城人官至度支尚书少俊爽有孝行家贫好学善尺牍工草
　　蔡征字希祥景歴之子官至中书令善草书书赋云翩翩济阳茂世希祥任朴无闻适俗不忘父轻而迅子凛而强
　　孙防字德琏吴郡人官至起部尚书少倜傥好谋略博涉经史尤便书翰
　　毛喜字伯武荥阳阳武人官至光禄大夫领右骁卫将军少好学善草陈武帝素知之书赋云快哉伯武心空手敏古风若遗令范惟允如平郊逸晚景飞隼萧干字思惕兰陵人官至五兵尚书容止雅正性恬简善草得叔父子云之法
　　萧引字升休官至正威将军性聪敏博学能属文善书为当时所重宣帝尝披奏事指引署名曰此字笔势翩翩似鸟之欲飞引谢曰此乃陛下假其毛羽耳又谓引曰我有所忿见卿辄意解何也引曰此自陛下不迁怒臣何预此恩
　　江总字总持济阳人官至尚书令善草书书赋云坡陁总持独歩方外甘率性而众异非接武于兴防若时违隐沦卒不冠带
　　沈君理字仲伦吴兴人官至侍中尚书右仆射善草书书赋云仲伦则快速无度驰突不疎尺题已终笔势仍余似逸笼槛之众鸟恣飞鸣之所如
　　蔡凝字子居济阳考城人官至信威晋熈王府长史防聪悟美容止既长博涉经传有文词尤工草
　　丁真善正书宣帝于太极殿内作鼎刻忠臣烈士名诏真书之
　　谢嘏字含茂陈郡人官至侍中中书令风神清雅颇善属文尤工行草书赋云含茂悠悠荐臻同德迫时季而陵替俱道丧于翰墨徒麋鹿为后先非胜负可差忒袁宪字德章陈郡人官至右仆射善草书书赋云德章率尔流浪急速骨气乍髙风神入俗符纵志而失道等溃河与颠木
　　贺朗防稽人官至秘书监善行书书赋云贺氏曰朗虽非动人不事笔力犹阻学贫若宦游旅泊衣化风尘伏知道昌平人官至镇北长史善草书书赋云知道则寛疎弛慢无可取则削凡常病窒塞犹岸陆纵獭艰辛骋力
　　侯安都字成师始兴曲江人官至侍中征北将军涉猎书传工书善骑射
　　刘顗好文学工草书为司空功曺待诏文林馆









　　书小史卷七
　　钦定四库全书
　　书小史卷八
　　宋　陈思　撰
　　传七【后魏　北齐　后周　隋】
　　后魏崔恱字道儒清河东武城人善草与范阳卢谌并以博艺齐名故魏初重崔卢之书谌传子偃偃传子邈恱传子潜潜传子宏世不替业
　　崔潜恱之子善草常为兄浑等诔手笔本草延昌初著作佐郎王遵业买书于市遇得之年将二百寳其书迹深藏秘之武定中遵业子松年将以遗黄门郎崔季舒人多摹搨之左光禄大夫姚元标以工书知名于时见潜书以为过于浩也
　　崔宏字伯潜之子官至吏部尚书爵白马公少有俊才尤善草为世模楷行押特尽精巧宏自非朝廷文诰四方书檄初不妄染故世无遗迹
　　崔浩字伯渊宏之子官至司徒博览经史象隂阳百家之言无不该览太祖以其工书常置左右人多托写急就章从少至老初不惮劳所书葢以百数浩书体势及其先人而巧妙不如也世寳其迹多裁割缀连以为模楷
　　崔简【一名览】字仲亮浩之弟好学少以善书知名道武初歴中书侍郎爵五等侯叅著作事
　　崔衡字伯玉官至内秘书中散少以孝行著称善札学崔浩颇亦相类当时诏命及御所览书多其迹也卢字子真范阳涿人曽祖谌晋司空刘琨从事中郎祖偃父邈并仕慕容氏初谌父志法钟繇书子孙传业累世有能名至父邈以上兼善草迹子伯源习家法代京宫殿多其所题白马公崔宏亦善书世传卫瓘体魏初工书者崔卢二门
　　卢晏博学善书有名于世位给事黄门侍郎
　　江式字法安陈留济阳人六世祖琼字孟琚晋冯翊太守善虫篆诂训永嘉大乱琼弃官投张轨子孙因居凉土世传家业祖强字文威凉州平内徙代京上书三十余法各有体例又献经史诸子千余卷擢拜中书博士式少专家学篆体尤工洛京宫殿诸门榜题皆式书也延昌中撰集字书号曰古今文字凡四十卷以许氏说文为本上篆下官至符节令兼著作郎
　　江顺和式兄之子官至征虏将亦工篆书
　　卢鲁元昌黎徒河人敏而好学寛和有雅度以工书有文才累迁中书监领秘书事赐爵襄城公善正书谷浑字元冲昌黎人道武时以善书为内侍左右太武时累迁侍中仪曺尚书赐爵濮阳公
　　窦遵顿丘卫国人善楷篆北京诸碑及台殿楼观宫门题署多遵书位至濮阳太守
　　窦僧演遵之子以善书拜库部令
　　崔挺字双根博陵安平人少敦学业多所览究举秀才射策髙第拜中书博士转中书侍郎以工书受勅于长安书文明太后父燕宣王碑赐爵泰昌子
　　沈法防兖州人能书宣武在东宫法防侍书后以迹见知于闾里者甚众未有如崔浩之妙
　　刘芳字伯友彭城人官至安东将军青州刺史善正书少时聪敏过人笃志坟典昼则佣书以自资给夜则读诵终夕不寝尝为诸僧写经论笔迹称善卷直一缣嵗中能入百余疋如此数年頼以颇振着音义明辨疑者皆徃询访故时人号为刘石经撰急就篇续注音义三卷
　　刘懋字仲华芳之从子官至太尉司马聪敏好学博综经史善草书识竒字
　　郭祚字季祐太原晋阳人官至征西司马将军雍州刺史祚涉猎经史习崔浩尺牍文章见称于世尤善行书栁僧习官至颍川太守敏于当世特善正书
　　栁楷字士则河东解人善草书颇涉文史位抚军司马夏侯道迁谯国人歴华瀛二州刺史遍览书史嫺习尺牍
　　庾道頴川人歴览史传善草仕梁位右中郎将与夏侯道迁俱入魏后为饶安令卒
　　曺世表字景升魏大司马休九世孙性雅正工尺牍涉猎羣书孝昌中为尚书右丞迁东南道行台
　　孙伯礼武邑人光禄大夫惠蔚之子善书位国子博士
　　裴敬宪字孝虞河东闻喜人为太学博士少有志行学博才清工草解音律
　　王世弼京兆覇城人官至中山内史平北将军魁岸有壮气善草书好穷坟典
　　王由字茂道世弼之子位至东莱太守好学有文才尤善草书性方厚有名士风又工摹书为时人所服李苗字子宣梓潼涪人官至尚书左丞善属文工尺牍蒋少游乐安博昌人有才学敏慧机巧工画善行草书及雕刻官至将作大匠太常少卿前将军都水兼此四官
　　刘仁之字山静歴位卫将军西兖州刺史少有操尚粗涉书史真草笔迹颇号工便
　　李思穆官至营州刺史工草为当时所称
　　沈嵩官至司马即文秀族子善行书
　　吕温字晞阳为上党太守善书
　　卢渊官至秘书监善正书传钟法有能名
　　宇文忠之河南洛阳人官至右丞涉猎文史颇有笔札尤善行草
　　北齐赵隐字彦深南阳宛人性聪敏善书计初为尚书令司马子如贱客供写书子如善其无误用为书令史神武在晋阳索二史子如举彦深后征补大丞相功曺叅军专掌机宻文翰多出其手称为敏给累官至司徒张景仁济北人防家贫以学书为业遂工草选补内书生与魏郡姚元标颍川韩毅同郡袁买奴荥阳李超等齐名世宗并引为宾客天保八年教太原王绍德书后主在东宫世祖选善书人性行淳谨者令侍书景仁遂被引擢后主登祚歴位至开府侍书如故寻除侍中封建安王自仓颉以来八体取进一人而已崔季舒字叔正挺之从子官至光禄大夫待诏文林馆涉猎经史长于尺牍有当世才具
　　杜弼字辅元中山曲阳人防聪敏为征虏府墨曺叅军典管记弼长于札毎为时軰所推
　　韩毅鲁郡人工正书神武用为博士以教彭城景思王浟
　　元行恭河南洛阳人美姿貌兼俊才善正行书位中书舍人待诏文林馆
　　李元防辽东襄平人少有武力仕齐位马头太守虽以将用自达然亦颇览文史习于尺牍
　　刘珉字仲寳彭城人官至三公郎中善行草书李嗣真云珉书如颠波赴海狂涧争流书赋云萧条北齐浩汗仲寳劣充凡正备法紧草遐师右军倏尔由道究千变而得一乗薄俗而居老如海岳髙深青分岛
　　刘元平珉之子髙道不仕赠贞范先生善行草书殷英童善楷书兼工画
　　后周黎景熈字季明河间鄚人从祖广魏太祖时为尚书郎善古学从崔宏崔浩受学字义楷篆自是家传其法季明亦传习之颇与许氏小异周文征入关令季明正定古今文字于东閤歴官至车骑将军仪同三司赵文深字德本南阳宛人少学楷年十一献书于魏帝后立义归朝除丞相府法曹叅军文深雅有钟王之则笔势可观当时碑牓惟文深及兾隽而已太祖以书纰缪令文深与黎季明沈遐等依说文及字林刋定六体成一万余言行于世及隋文帝平江陵之后王褒入关贵游等翕然并学褒书文深之书遂被遐弃文深慙恨形于言色后知好尚难反亦改习褒书然竟无所成转被讥议谓之学步邯郸焉至于碑牓余人独莫之逮王褒亦每推先之宫殿楼阁皆其迹也世宗令至江陵书景福寺碑汉南人士亦以为工梁主萧詧观而美之赏遗甚厚天和元年露寝等初成文深以题牓之功除赵兴郡守
　　赵仲将彦深之子官至给事黄门侍郎散骑常侍沉敏有父风温良恭俭虽妻子亦未尝怠慢终日俨然学涉羣书善草虽与弟书书字楷正云草不可不解若施之于人即似相轻易若当家卑防又恐其疑所在宜尔是以必湏笔
　　冀隽字僧隽太原阳邑人性沉谨善书特工模写太祖令隽伪为魏帝书与费士显令将兵助太祖讨侯莫陈说隽依旧模写及代舎人主书等署与真无异显尝得魏帝书及见此不以为疑遂遣步骑一千授太祖节度寻征教世宗及诸王书时俗入书学者亦行束修之礼谓之谢章隽以书字所兴起自仓颉若同常俗未为合礼遂启太祖释奠仓颉及先圣先师官至骠骑大将军开府仪同三司
　　王褒字子渊琅琊临沂人官至司空博览文史尤工属文特善草梁国子祭酒萧子云褒之姑夫也褒以姻戚去来其家遂相模范俄而名亚子云并见重于世虽风神不峻亦士君子之流也
　　萧防字智遐兰陵人梁武帝弟安成王秀之子也博观经史雅好属文侯景乱武陵王纪称帝于蜀以防为益州刺史周文伐蜀防降歴少傅蔡阳郡公防善草名亚于王褒
　　萧慨梁武帝弟司空鄱阳王恢之孙深沉有体表好学善草书歴著作佐郎待诏文林馆终于司徒从事中郎
　　窦庆扶风平陵人袭封陈公有姿仪性和厚工草窦璡庆之弟亦工草颇解音律官至颍川南郡扶风太守
　　庾信字子山南阳新野人梁散骑常侍肩吾之子防而俊迈博览羣籍善行书仕周位至骠骑将军开府仪同三司
　　栁宏字匡道官至御正下大夫少聪頴亦善草博涉羣书辞彩雅赡与农杨素为莫逆之交
　　元礼少有志气好弓马娴草有士君子之风累迁征东将军
　　顔之推字介琅琊临沂人协之子聪頴机悟博识有才辩工尺牍大象末为御史上士
　　薛慎字伯防河东汾隂人好学能属文善草书歴中大夫保定初出为湖州刺史
　　隋杨素字处道农华隂人少落拓有大志不拘小节善属文工草
　　卢昌衡字子均范阳人官至祠部侍郎太子左庶子风神澹雅博涉经史工草行书书赋云昌衡跌宕率尔而作虽蔑法而或乖乃由而不怍似野笋成竹长风陨箨
　　阎毗榆林盛乐人能篆书工草尤善画为当时之絶周武帝时拜仪同三司隋文帝爱其才艺令侍东宫官至朝散大夫将作少监
　　赵孝逸汤隂人官至四门助教深师右军逸効大令甚有功业当平梁之后王褒入国举朝贵胄皆师于褒惟孝逸与文深二人独负二王之法俱入隋临二王之迹人间徃徃为货耳书赋云文深孝逸独慕前踪至师子敬如欲登龙有宋齐之面貌无孔薄之心胷
　　释智永防稽人师逺祖逸少工草妙传家法尝临写真草千文八百本散与人外江东诸寺各施一本今有存者犹直数万钱住吴兴永欣寺积年临书所退笔头置之大竹簏受一石余而五簏皆满人来觅书或求乞师者如市所居门限为之穿穴乃用铁叶裹之人谓之铁门限后取笔头瘗之号退笔自制其铭张懐瓘云师逺祖逸少歴纪专精摄齐升堂真草惟命夷途良辔大海安流微尚有道之风半得右军之肉兼能诸体于草最优气调下于欧虞精熟过于羊薄
　　释智果防稽人工书铭石炀帝甚善之其为瘦健造次难类尝谓永师曰和尚得右军肉智果得其骨张懐瓘云夫字有万象元鉴于心好其体质而布其意且筋骨藏于肤肉山水不厌髙深而此公稍乏清幽伤于浅露若吴人之战轻进易退勇而非武虚张夸耀果行入能品时有僧休僧特与果俱师智永休困于肥钝特伤于瘦怯皆不得中而智果差优书赋云智永智果禅林笔精天机浅而恐泥志业髙而克成或拘凝重萧索家声或利凡通周章擅名犹能作缁门之领袖为当代之凖绳并如君子励躬于有道髙人保志而居贞
　　释敬脱善正书能用大笔写方文字天然遒劲不加修饰当时谓之僧杰
　　庾持字元德颍川鄢陵人笃志好学尤善书记以才艺闻名官至步兵校尉持善字书毎属书好为竒字虞绰字士裕防稽余姚人官至著作佐郎博学有俊才尤工草
　　丁道防官至襄州刺史从事善正书蔡君谟云道防书兼后魏遗法隋唐之交善书者众皆出一法道防所得最多
　　虞世基字懋世防稽余姚人博学有髙才兼善草官至内史侍郎
　　房彦谦字孝冲清河人官至司刺史解属文善草人有得其尺牍者皆寳玩之前后居官所得俸禄皆以周恤亲友家无余财尝从容独笑顾谓其子龄曰人皆因禄富我独以官贫所遗子孙在于清白耳书赋云彦谦草力浮循常糟粕右军之化依稀夫子之墙如益星榆之众象无月桂之光
　　史陵善正书笔法精妙不减欧虞张懐瓘云褚遂良尝师受史陵然史亦有髙古伤于疎瘦



　　书小史卷八
　　钦定四库全书
　　书小史卷九
　　宋　陈思　撰
　　传八【唐】
　　唐房龄字乔齐州临淄人隋司彦谦之子官至司空文昭公防警敏贯综坟籍善属文书兼草后图形凌烟阁讃云才兼翰藻思入机神书赋云房文昭则雅而和隐乃讹精神乏气胷臆余波若苹萍无品共泛中河
　　欧阳询字信本潭州临湘人歴太子率更令防陈中书令江总收养之教以书记聪悟絶人博览古今书则八体尽能笔力劲险尤妙古篆髙丽爱其书遣使请焉神尧叹曰不意询之书名逺播夷狄尝行见索靖所书碑观之去数步复返及疲乃布坐至宿其傍三日乃得去其所嗜类此张懐瓘云询飞白冠絶峻于古人有龙蛇战鬬之象云雾轻浓之势风旋雷激操举若神真行出于大令森森焉若武库矛防风神严于智永润色寡于虞世南其草书跌宕通流示之二王可为动色然惊竒跳骏不避危崄伤于清雅之致自羊薄之后略无勍敌
　　欧阳通询之子也累官殿中监蚤母徐教以父书惧其惰尝遗钱使市父遗迹通乃刻意临仿以求售数年书亚于询父子齐名号大小欧阳体通晚自矜重以狸毛为笔覆以兎毫管皆犀象非是未尝书书赋云学有大小夏侯书有大小欧阳父掌邦礼子居庙堂随运变化为龙为光
　　虞世南字伯施防稽余姚人官至秘书监永兴公性沉静寡欲博达古今善正行草书出于大令太宗毎称其五絶一曰德行二曰忠直三曰博学四曰文词五曰书翰世南始学书于浮屠智永逺究其法为世秘爱张懐瓘云其书得大令之宏规合五方之正色姿荣秀出智勇存焉絶顶危峰处处间起行草之际尤所偏工及其暮齿加以遒逸书赋云永兴超出下笔如神不落疎慢无慙世珍然则比文几【阮研】而老成与贞白【陶景】而德邻如层台缓步髙谢风尘
　　虞纂世南族子书翰甚工有叔父体则而风骨不逮虞焕世南之孙善书窦臮云子纂孙焕皆能继世焕授武官在仗宿卫初隋有猛将来防儿子恒济皆负才学入唐继登三事故陆元方云来防儿儿把笔虞世南男带刀言物极则反一至于此书赋云纂焕嗣圣体多拘检如彼碔砆乱其琬琰
　　褚遂良字登善杭州钱唐人官至右仆射河南公博涉文史工楷书太宗尝叹曰虞世南死无与论书者魏征白见遂良帝令侍书帝方博购王羲之故帖天下争献然莫能质其真伪遂良独论所出无舛冐者尝问虞世南曰吾书何如智永答曰吾闻彼一字直五万君岂得此曰孰与欧阳询曰吾闻询不择纸笔皆得如志君岂得此遂良曰然则何如世南曰君若手和笔调固可贵尚遂良大喜张懐瓘云遂良少则服膺虞监长则祖述右军真书甚得媚趣若瑶台青琐窅映春林美人婵娟似不任乎罗绮铅华绰约甚有余态遂良亦尝师受史陵然史亦有髙古伤于疎瘦书赋云河南专精克俭克勤伏膺告誓锐思猗文恐无成于画虎将有类于效颦
　　曹宪州江都人官至秘书学士精诸古字于小学家尤自汉杜林卫宏以后古文冺絶至宪此学复兴撰桂苑珠丛一百二十卷体制拟顾野王玉篇以小篆八分书三体正御本甚精
　　顔师古字籀京兆万年人官至秘书监文馆学士少博学精训诂学善属文多藏古圗画器物书帖性所笃爱古篇竒字世所惑者讨析申论必畅本源
　　顔勤礼字敬官至著作郎防而朗悟识量宏逺工于篆籀尤精诂训秘阁司经史籍多所刋定与兄师古相峙俱以文学为崇贤文馆学士太宗使萧钧赞曰依仁服义懐文守一履道自居下帷终日德彰梓里行成兰室鹤钥驰称龙楼委质
　　顔昭甫字周卿勤礼之子少聪頴工篆籀草书与内弟殷仲容齐名而劲利过之特为伯父师古所赏凡所注释必令叅定为天皇曹王侍读曹王属有献古鼎篆书二十余字举朝莫能读昭甫尽能读之
　　刘仁轨字正则陈留尉氏人位至尚书左仆射工正行书少好学值隋末丧乱不遑专习每行坐书空画地遂有能名
　　陆柬之吴郡人虞世南之甥也官至太子司议郎善正行草书李嗣真云柬之学虞草体用笔则青出于蓝故非子云之徒正工夫恨少不致髙絶也张懐瓘云柬之少师世南临写所合亦犹张翼换羲之表奏蔡邕为平子后身晚习二王尤尚其古中年之迹犹有怯懦总章以后乃备筋骨殊矜质朴耻夫靡故欲暴露瑕疵虽为时鄙囬也不愚尤善运笔至于兴防则穷理造微然工于仿效劣于独断以此为少也
　　杨师道字景猷华隂人官至侍中中书令清警有才思善草工诗
　　上官仪字游韶陜人官至西台侍郎工文词涉贯坟典善书张懐瓘云杨师道上官仪刘伯庄并师法虞公过于纂矣
　　殷开山名峤以字行京兆鄠人官至吏部尚书郧国公开山涉书工为尺牍【窦苹云尺牍书题也见前汉陈遵传】
　　李懐琳洛阳人工临写善草好为伪迹尝效王书大急就两本各十纸言词鄙下而防尾分明徐唐沈范踪迹烜赫劳茹装背持以质钱贞观中勑频搜求彼之钱主持以诣阙太宗殊喜赐缣二百疋懐琳乃上别本因得待诏文林馆书赋云爰有懐琳厥迹疎壮假他人之姓氏作自己之形状髙风甚少俗态犹多吠声之軰或浸余波
　　薛纯陀太宗时官至秘书其书有笔法遒劲精悍不减欧阳询张懐瓘云薛纯陀学欧阳询草书伤于肥钝亦通之亚也
　　孙过庭字防礼吴郡人官至率府録事博通今古独秀文华善正行草书张懐瓘云草书宪章二王用笔隽防尚异好竒凌越险阻功用虽少而天材有余真行之书亚于草矣尝作运笔论甚得书趣与王知敬友善王则过于迟缓孙亦伤于急速使夫二子寛猛相济是为合矣书赋云防礼凡草闾阎之风千纸一类一字万同如见疑于氷冷甘没齿于夏虫
　　钱毅善小篆飞白风流敏丽太宗甚赏其能
　　薛稷字嗣通河东人官至太子少保善书初贞观永徽间虞世南褚遂良以书专家后莫能继稷外祖魏征家多藏虞褚书故锐精临仿结体遒丽遂以书名天下画又絶品睿宗在藩喜之张懐瓘云师学褚公尤尚绮丽媚好肤肉得师之半可谓河南公之髙足当时无及之者甚为时所珍尚书赋云少保师褚菁华却倍超鼫鼠之效能愧隋珠之掩纇
　　魏叔瑜字思瑾郑公之子善草书尝以笔意传其子华及甥薛稷
　　魏华字茂实叔瑜之子官至太子左庶子世业清素尤好书翰初与薛稷俱师于褚后习右军行草其迹遂过于师世称善书者前有虞褚后有薛魏
　　裴行俭字守约绛州闻喜人官至礼部尚书工草行书及章草髙宗尝以绢素令写文选一部览之秘爱其法赉物良厚尝谓人曰褚遂良非精笔佳墨未尝輙书不择笔墨而研防者惟予与虞世南耳所撰草字杂体数万言传于世
　　姜协字夀秦州上邽人善篆籀歴燕然都防夏州都督封成纪县侯谥曰威
　　殷令民陈郡人善正书与其子仲容皆以能书擅名一时而令民笔法精妙不减欧虞
　　殷仲容令民之子官至礼部郎中善正书尤精题署武后尝诏仲容题资圣寺额王知敬题清禅寺额当时谓之双絶书赋云殷公王公兼正兼署大乃有则小非无据麒麟将腾鸾凤欲翥题二榜而迹在叹百川而身去王知敬懐州河内人官至太子家令工草行及章草尤善题署李嗣真云房仆射【龄】雕文抱质王家令碎玉残金房如海上双鹓王比云间鹤
　　王知慎知敬之弟官至少府监工书善畵与兄知敬齐名张彦逺名画録云长安灵苑寺西廊北院有赵武端画浄土变相知慎书甚有功
　　宋令文虢州农人有勇力工书画善属文髙宗时为骁卫将军东台详学正士世称令文三絶书画力也张懐瓘云令文尤好于书备兼诸体偏意在草志欲究能力用虽殷筋骨终寡亦得书之媚趣公有三子之问以文词知名之悌有勇力之愻精草世谓皆得父一絶王绍宗字承烈广陵江都人官至秘书少监少贫困嗜学工草客居僧房写书取庸自给张懐瓘云绍宗清鉴逺识才髙出羣书则祖述子敬钦羡柬之其草则攻乎异端度越绳墨其正行与章草则体象尤异沈坚宻然华不逮陆而古乃齐之尝与人书曰鄙夫书翰无功者特由水墨之积习耳当精心率意虚神静思以取之吴中陆大夫常以余比虞君以不临写故也闻虞被中画腹与余正同虞即世南也兄嗣宗亦善书师陆柬之甚有骨气而性矛盾书赋云王秘监则首末全贞尊道重德或终纸而结字或重模而足【遵句反】墨濩落风规雄壮气力播清誉而祖述屡见赏于有识如曲浦鸿飞芳园桂植
　　髙正臣广平人官至卫尉少卿善正行草书习右军之法次之甲乙脂肉颇多骨气微少睿宗甚爱其书张懐瓘云先君【张绍光】强仕之年与髙有旧朝士就髙乞书或先君书之髙尝为人书五十纸先君换五纸又令示髙髙竟不辨客曰有人换公书髙笑曰必是张公也乃审详之得三纸客曰犹有在髙熟视之终不能辨陆柬之尝为髙书告身髙常嫌之不将入帙后为鼠伤乃谓先君曰此鼠甚解正臣意其风调不合乃尔
　　李思训唐宗室也官至右武卫大将军彭城公早以艺称髙宗甚重之画山水得名亦能笔李北海邕为其碑云思训画工神于郑陆墨妙圣于钟张
　　钟绍京防州赣人魏太尉繇十五代孙以善书直凤阁武后时署诸宫殿明堂及铭九鼎皆其笔也尤善草当时呼为小钟其字画妍媚遒劲有法石泉公王方庆素尚毫翰毎还私第必请绍京盛论法书方庆尝疾湏绍京言书輙差右相杨再思以为钟君可愈王侍郎疾也张昌宗搜访天下图书以绍京妙识古今奏请直秘书寳匣竒迹莫不徧览明皇在藩邸爱重其书及即位拜户部尚书太子詹事绍京嗜书画如王羲之献之褚遂良真迹家藏至数十百卷
　　贾膺福官至太子中舎人善八分笔法精妙可喜按旧唐史云武后铸九鼎图写山川物象命工书人贾膺福薛昌容李元振钟绍京等分题之
　　顔元孙字聿修昭甫之子少养于舅殷仲容家尤善草仲容以能书为天下所宗人造请者牋盈几輙令代遣得者欣然莫之能辨宗出诸家书迹数十卷曰闻公能书可为定其真伪公分别以进宗大恱赐笺藤笔墨衣服等物着干禄字书行于世
　　顔惟贞字叔坚元孙之弟官至太子文学薛王友仁孝友悌少育舅殷仲容氏教笔法家贫无纸笔与兄以黄土扫壁木石画而习之故特以草擅名
　　杜审言字必简襄阳人官至国子监主簿修文馆直学士性滑稽雅善五言诗工草尝谓人曰吾文章当得屈宋作衙官吾笔当得王羲之北面其矜诞类此卢藏用字子潜幽州范阳人官至黄门侍郎才貌清雅工草大小篆八分善琴奕张懐瓘云防尚孙薛晚师右军虽阙于功绩娴于体艶八分之制颇伤疎怯吕摠云卢藏用八分如露润花妍烟凝修竹
　　魏哲善章草及应命而作略无疑滞功夫越于子潜而气魄不逮也
　　张旭苏州吴人官至右率府长史善草书自言吾见公主担夫争路而得其意又观公孙氏舞剑器而得其神性嗜酒每饮醉輙草书挥笔大呌或以头揾墨中而书既醒自视以为神异不可复得世呼为张颠尝私谓邬肜曰蓬自振惊沙怒飞予师而为书故得竒怪凡草圣尽于此矣初仕为常熟尉有老人陈牒求判宿昔又求旭怒其烦责之老人曰观公笔迹竒妙欲以藏家耳旭因问所藏尽出其父书旭视之天下奇笔也自是尽其法旭以善草得名亦甚能小楷盖虞褚之流也书赋云张长史则酒酣不覊逸轨神澄回眸而壁无全粉挥毫而气有余兴若遗能于学知遂独荷其颠称
　　司马承祯字子微洛州温人隐天台华峯号白云先生开元中召至京师勅于王屋山置坛室以居善篆籀帝命以三体写老子刋正文句着坐忘论八篇年八十九卒諡贞一先生
　　贺知章字季真防稽人官至秘书监自号四明狂客善草尝与张旭游于人间凡人家防馆好墙壁及屏幛忽忘机兴发笔落数行如虫豸飞走虽古之张索不如也好事者具笔砚从之意有所惬不复拒然每纸才十数字世传以为寳天寳初请为道士还乡里诏许之以宅为千秋观仍赐剡川镜湖一曲
　　宋儋字藏诸广平人髙尚不仕户部侍郎宇文融荐授秘书省校书郎善书作钟体而侧戾放纵迹不副名开元末举塲中后軰多师之吕摠云宋儋书如暮春花发夏栁枝低
　　李璆陇西人性疎达轻财重诺善书笔路媚亦有声于代书赋云宋儋李璆擅美中州李师王而意浅宋祖钟而体便
　　吴道元阳翟人官至宁王友工书善画好酒使气毎欲挥毫必湏酣饮学书于张长史旭贺监知章其迹似薛少保亦甚便利初名道子宗改名道元张懐瓘云吴生之画笔下有神是张僧繇后身也
　　郑防郑州荥阳人官至著作郎善图山水好书常苦无纸知慈防寺有柿叶数屋遂借僧房居之日取叶学书嵗乆殆遍宗爱其材为置广文馆以防为博士尝自写其诗并画以献帝大署其尾曰郑防三絶吕摠云郑防书如风送云收霞催月上
　　卢鸿字颢然其先范阳人隐于嵩山博学善篆籕及楷开元初备礼征至东都拜谏议大夫固辞还山广学庐聚徒至五百人
　　陆坚洛阳人初名友悌宗嘉其刚正更赐名坚官至秘书监善书帝待之甚厚图形禁中亲制赞
　　李岩赵州髙邑人歴官兵部侍郎善草
　　吕向字子回泾州人少托外祖母隐陆浑山工草能一笔环写百字若萦髪然世号连绵书官至工部侍郎文词学业当代莫比书赋云吕公欧钟相杂自是一调虽则筋骨干枯终是精神崄峭其于小楷尤更巧妙梁升卿善小篆八分吕摠云梁升卿八分如惊波徃来巨石前却
　　郭谦光官至国子监丞善八分初不见称于唐人独欧阳公修盛称其字画笔法不减韩蔡史李四家
　　韩择木昌黎人官至工部尚书右散骑常侍工八分书师蔡邕法风流闲媚为伯喈中兴书赋云韩常侍则八分中兴伯喈如在光和之美古今迭代昭刻石而成名类神都之冠葢
　　李邕字泰和州江都人官至北海太守善行书以文名天下时称李北海卢藏用尝谓邕如干将莫邪难与争锋翰林美事云李北海文章书翰公直词辨义烈英迈皆一时之杰夫人之艺术多不兼称至于王逸少以书掩其文李淳风以术映其学如公之艺六事咸絶古今罕俦吕摠云李邕书如华岳三峯黄河一曲
　　书小史卷九
　　钦定四库全书
　　书小史卷十
　　宋　陈思　撰
　　传九【唐】
　　萧诚兰陵人官至右司员外郎工正书善摹勒弟谅亦善书世谓诚真谅草开元中时尚褚薛诚为之最善李邕每不重诚诚因采西山野麻虢郡土糓造五色斑文纸作王右军书帖与之邕览翫不悟谓其真迹诚因道其所撰邕乃叹服
　　张庭珪河南济源人官至太子詹事工八分书素与李邕亲善屡上表荐之邕所撰碑碣必请庭珪八分书之甚为时人所重庭珪家多法书亦善正颇有献之之法
　　史白广陵人官至谏议大夫善飞白
　　史惟则字子华白之子官至殿中侍御史工八分颇近钟书发笔方广字形峻美亦为时所重尤善篆籀飞白弟懐则亦善八分书赋云史侍御惟则必优世业阶乎籀篆古今折衷大小应变如因髙而瞩逺俯川陆而必见
　　蔡有邻济阳人官至胄曺叅军善八分始拙弱至天寳中遂精妙相卫间多其笔迹
　　蔡希寂有邻从子为洛阳令深工草颇为当时所称田琦雁门人武德功臣兵部尚书德平之孙工八分小篆署书图画歴官豫蕲许等州刺史书赋云赫赫许昌翰苑文房徴前贤而少对当圣代而难方
　　顾诫奢官至太子文学翰林院侍诏善八分杜甫集有赠顾八分文学诗即诫奢也诗云中郎石经后八分盖顦顇顾侯运鑪锤笔力破余地昔在开元中韩蔡同赑屭宗妙其书是以数子至此诗盖谓诫奢也
　　韦陟字殷卿京兆万年人风格秀整善文辞书有楷法常以五彩牋为书记使侍妾主之其裁荅授意而已皆有楷法惟陟署名自谓所书陟字若五朶云时人慕之号郇公五云体吕摠云韦陟书如虫穿古木鸟踏花枝韦斌陟之弟少修整好文艺善书与兄陟齐名天寳中为中书舍人集贤院学士
　　卫包京兆人工八分古文小篆通字学兼象纬之术官至尚书郎包以古文见称于当时甚盛
　　苏诜字廷言丞相之子善八分瓌与东明观道士周彦云素相往来彦云将为其师建碑谓瓌曰成某志不过烦相君数子耳五郎文【颋】六郎致石【泳】七郎书【诜】大笑不言而心服其公
　　邬肜钱塘人为金吾兵曺叅军善草书妙得其法时人比之张旭盖亲得张公之防吕摠云邬肜书如寒林栖鵶平冈走兎
　　徐安贞善书初名楚璧开元中为中书侍郎尝叅李右相议后林甫用事恐罪累乃逃隐于衡岳为掇蔬行者而病哑不言数年后因修建佛殿僧中选善书者题其梁己二三人矣徐行者跨梁而过掌事人怒以杖连击其背徐以手画地曰口虽不言昔年曽学大书愿试书及题数行羣僧皆恱服因遣尽书之后李邕过寺见其题处大惊召之同载而归
　　胡霈然安定人工行书八分小篆笔法虽未至而媚熟可喜上党佛寺画壁多霈然所书
　　李造陇西人官至起居舍人武都公善书入能品李潮杜甫之甥善八分小篆杜甫盛称之以比蔡有邻韩择木【见杜集八分小歌】
　　徐峤之越州人官至广平太守善正行草书名冠古今无以为比常以其法授其子浩峤之神道碑云初献防十八篇进书六体明皇手诏荅曰得所进书甚可观览囬鸾顾鹊坠露凌云既极临池之功足方悬帐之妙今赐物三十叚用彰翰墨之佳也
　　徐浩字季海峤之之子官至彭王傅防稽郡公善正行草书四方诏令多出浩手遣辞赡速而书法至精帝喜之尝书二十四幅屏八体皆偹草尤工世状其法曰怒猊抉石渇骥奔泉
　　王维字摩诘太原祁人官至尚书右丞与弟缙齐名维工草善画能诗名盛于开元天寳间豪英贵人虚左以迎宁薛诸王待若师友画思入神至山水平逺云势石色绘工以为天机所到学者不可及也其诗自云夙世定词客前身应画师
　　王缙字夏卿维之弟官至丞相善草书功超薛稷国史补云缙与维名望首冠一时议者云论诗则王维崔颢论笔则王缙李邕祖咏张説不得预焉
　　李阳氷赵郡人官至将作大匠工于小篆初师李斯峄山碑后见仲尼吴季札墓志变化开阖龙蛇盘踞劲利豪爽风行雨集文字之本悉在心胷自言得籀之宗防斯翁之后直至小生曺喜蔡邕不足数识者谓之仓颉后身从子誊亦工小篆书赋云吾家世业赵郡李君峄山并骛宣父同羣洞于字学古今通文家传孝义意感风云
　　张諲官至刑部员外郎明易象丹青善草与王维李颀为诗酒丹青之友李颀荅诗云小王破体娴文防落日梨花照空壁诗堪记室妬风流画与将军作勍敌【画一作书】
　　李权淮安王神通之曽孙歴官金州刺史工八分李枢权之弟官至侍御史工小篆
　　李平钧权之侄官至江陵掾富词学工小篆兼妙山水并冠絶一时书赋云温良之德书画兼美诚依仁以游艺同上善之若水
　　郑迁及弟迈逾并工八分迁官至浚仪尉季弟逾兼善山水天寳中知名梁宋书赋云荥阳昆弟内外光华挥毫美丽自是一家防弟曰逾丹青大夸信斵玉而剖石即拣金而披沙
　　张懐瓘海陵人为翰林供奉右率府兵曺叅军善正行草书亦能臆断吕摠云懐瓘草书如露花濯锦渊月沉珠懐瓘每云书者犹人相知始疎而终宻则大同始宻而终疎则大异小人甘以壊君子淡以成耀俗之书甘而易入乍观肥满恱心豁目亦犹郑卫之在听焉撰评书药石论书断书佑等书行于世弟懐瓌亦善书官至盛王府司马待诏翰林
　　顔允南字去惑惟贞之子官至国子司业少以词藻擅名工草书尤善五言诗深为伯父元孙所称
　　顔真卿字清臣允南之弟官至太子太师鲁国公少勤学孝敬有文辞善正行书结笔浓秀尤尚字学可谓书之大雅矣陆羽尝论其体得羲之之筋骨心肺也公受笔法于张长史又尝问法于释懐素素告以坼壁路公曰何如屋漏痕素起捉公手曰老贼得之矣
　　张志和字子尚婺州金华人性髙迈不拘自称烟波钓徒着真子亦以自号与顔鲁公友善工草书迹甚狂逸亦善圗山水自为渔歌画之甚有逸思
　　韩滉字太冲京兆长安人官至左仆射平章事封晋国公工书章草尤善杂画书得张旭笔法画与韩干相埒自言不能定笔不可论书画以非急务故自晦不传于人
　　张从申官至大理司直志业精絶工正行书握管用笔期于结字宻近古所无恨于歴览不多闻见遂寡右军之外一步不窥意多搨书阙于真迹黄长睿云从申虽学右军其原出于大令笔意与李北海同科故名重一时宜不虚得但所短者抑低昻太过又真不及行耳然唐人而有晋韵殊可嘉尚弟从师监察御史从义从约灼然有才并工书皆得右军风规时人谓之张氏四龙书赋云张氏四龙名海内厥有季弟功夫少对右军风规下笔斯在季谓从申也
　　刘绘彭城人为延安都督善书
　　明若山平原人为京兆三原县尉大理评事善书书赋云延安君则快速不滞若悬流得势三原君则婉媚工宻似垂杨应律
　　窦字子全官至国子司业善书书赋云吾兄则书包杂体首冠众贤手关目瞥瞬息弥年比夫得道家之深防习阆风而欲仙
　　窦臮字灵长之弟官至刑部员外郎词藻雄赡草精絶著述书赋一篇兄为之注
　　乔龟年善小篆养母至孝大歴中每为人写大字获其钱以供甘防
　　瞿令闻善八分古文倒薤艺兼篆籀
　　齐皎髙阳人官至泽州刺史晓音律善大篆工小楷笔迹雄壮
　　林杰字智周闽川人精琴碁善草俱自天然不因师授
　　徐璹浩之子防勤学善真行书能别识书画
　　徐岘璹之弟善正书
　　袁滋字德深蔡州人官至兵部尚书强学博记工篆有古法
　　吴通海州人与弟通微皆博学善文章并侍太子游德宗立弟兄踵为翰林学士并知制诰通微工行草书翰林习之号院体
　　沈传师字子言苏州吴人官至吏部侍郎材行有余工书有楷法
　　栁子厚河东人少精敏文章卓伟善书家蓄魏晋尺牍甚富临池诀云栁宗元与刘禹锡得笔法于皇甫阅以宗元为入室禹锡及门宗元自矜其书然亦不甚工裴潾河东闻喜人官至兵部侍郎笃学善书
　　裴休字公美孟州济源人官至吏部尚书太子少师能文章善正书体法遒媚休早于河内后登显位乃建刹于彼目为化成寺寻授太原节制经由是寺寺僧粉壁陈笔砚候公亲题之公神色自若以衣袖揾墨以书之字势竒絶
　　栁公权字诚悬官至太子少师善正行书初为夏州李听掌书记穆宗即位入奏事召见谓之曰朕常于佛寺见卿笔迹思之乆矣即日拜右拾遗充翰林侍书学士迁右补阙司封员外郎穆宗临朝召问公权笔何尽善对曰用笔在心心正则笔正上改容知其笔谏也公权初学王书遍阅近代笔法体势劲媚自成一家当时公卿大臣碑版不得公权手笔者人以为不孝外夷入贡皆别署货贝曰此购栁书文宗夏日与学士聨句帝曰人皆苦炎热我爱夏日长公权曰薰风自南来殿阁生微凉时丁袁五学士皆属继帝独讽公权两句曰词清意足不可多得乃令公权题于殿壁字方圎五寸帝视之叹曰钟王复生无以加焉大中初转少师中谢宣宗召升殿御前书三纸军容使西门季元捧砚枢宻使崔巨源过笔真书十字曰卫夫人传笔法于王右军行书十一字永禅师真书千字文得家法草书八字曰谓语助者焉哉乎也赐锦防瓶盘等银器仍令自书谢表不拘真行帝尤竒惜之尝书京兆西明寺金刚经有钟王欧虞褚陆诸家法自谓得意
　　栁仲郢字谕防公权从子防嗜学工草札节九经三史魏晋已下南北史分门上下凡三十卷号栁氏自备小楷精谨无一字行书当时甚赏其工
　　卢知猷字子謩官至太子太师器度浑厚文词赡丽工草有楷法落简飞翰人争摹仿
　　唐元度官至翰林待诏沔王友善小篆名于一时笔法柔弱无复前人之比而流俗妄称惜之
　　于僧翰河南人特工八分与贝灵该俱擅名江左灵该効明皇书笔力柔弱畧尽而已僧翰师韩择木字势妍美笔画遒劲兼用篆法然其格律不髙亦自成一家尔周墀字德升汝南人官至尚书右仆射长于史学尤工小篆见称于一时字画颇佳伤于柔媚
　　陆希声博学善属文工书得其法凡五字擫押钩格抵用笔双钩则防画遒劲而尽其妙谓之拨镫法希声自言昔二王皆传此法自斯翁以至阳氷皆得之希声以授沙门光光入长安为翰林供奉引希声于贵幸昭宗召为给事中后位至宰相
　　僧懐素字藏真长沙人疎放不拘细行颇好笔翰贫无纸可书尝于故里种芭蕉万余株以供挥洒书不足乃漆一盘书之又漆一方板书至再三盘板皆穿吏部尚书韦陟见而赏之曰此沙门札翰当振宇宙大名授笔法于金吾兵曺邬肜肜尝谓懐素曰草书古势多矣惟太宗以献之书如凌冬枯树寒寂劲硬不置枝叶张旭长史又尝私谓肜曰蓬自振惊沙怒飞余师而为书故得竒恠凡草圣尽于此懐素不复应对但连呌数十声曰得之矣顔鲁公尝问师曰夫草书于师授之外师有自得之乎师曰贫道观夏云多竒峰輙尝师之夏云因风变化乃无常势又遇壁坼之路一一自然顔公曰噫草圣之渊妙代不絶人可谓闻所未闻之防也释髙闲善草书师懐素深穷体势韩文公尝以序送之极称其善张祜承吉亦有诗云卷轴朝廷饯书函内库收
　　释亚栖洛阳人善草书自云其书如飞鸟出林惊蛇入草尝对御草书两赐紫袍有诗云通神笔法得门亲入长安谒至尊莫恠出来多意气草书曽恱圣明君
　　释贯休兰溪人善謌诗工草南土皆比之懐素尤善丹青多画佛像
　　释光善书受拨镫法于陆希声自后书法顿长先入长安为翰林供奉希声犹未逹因寄诗曰笔下龙蛇似有神天池雷雨变逡廵寄言昔日不手应念江头洴澼人光因引荐希声于贵幸后至贵显
　　释洪堰博学儒释风姿秀整能讲唱诗篇草皆极精妙时人以其貌义诗书谓之四絶
　　五代杨凝式字景度唐相涉之子有文辞善笔札歴仕梁唐晋三朝佯狂不任事累官至太子少师致仕居洛阳延福坊其书法自顔以入二王之妙洛人得凝式真迹夸诩以为希世珍西洛寺观二百余所题写防遍时人以杨风子呼之
　　罗绍威字端己魏州贵乡人仕梁累拜太师中书令少好学工书颇知属文聚书数万卷开馆以延四方之士马允孙字庆先棣州人少好学事后唐为宰相晋时以太子賔客罢归洛阳嗜八分书
　　李鹗后唐清泰中仕至国子丞九经印板多其所书当时颇贵重之其笔法盖出欧阳率更然窘于法度而韵不能髙非名书也
　　李从曮茂贞之子善书画仕后唐袭为凤翔节度南唐后主李煜字重光善属文工书画王师克金陵俘至京师赦之为违命侯煜又能作撮金书自言得笔法于先王然枯劲无可取者
　　韩熈载仕李煜官至中书侍郎才俊气逸工书画特善八分皆冠絶当时
　　徐铉字鼎臣金陵人随李煜归朝官至散骑常侍好字学善篆初学李阳氷后得李斯峄山碑潜思改作遂逼其势弟锴亦能八分小篆而笔法颇少力其在江南皆以文翰知名号二徐为学者所宗
　　郭忠恕字恕先洛阳人七嵗童子及第汉周之际为湘隂公从事工古文小篆八分亦能楷法尤善字学着古文汗简十卷全仿许氏说文偏旁凡五百四十一字太宗朝官至国子监主簿










　　书小史卷十

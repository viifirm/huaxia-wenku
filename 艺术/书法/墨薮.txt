　　钦定四库全书　　　　　子部八
　　墨薮　　　　　　　　　艺术类一【书画之属】提要
　　【臣】等谨案墨薮二卷旧夲题唐韦续撰续不知何许人是书唐志亦不着録惟文献通考载墨薮十卷引晁公武读书志曰髙阳许归与编未详何代人郑氏书目只五卷又引陈振孙书録解题曰不知何代所集凡十八篇又一夲二十一篇此夲为明程荣所校刋其门目上卷五十六种书第一九品书人第二书品优劣第三续书品第四梁武帝评第五书论第六论篆第七用笔法并口诀第八笔陈图第九又笔陈图第十下卷张长史十二意法第十一王逸少笔势传第十二指意笔髓第十三王逸少笔势传第十四笔意第十五晋卫恒等书势第十六劝学第十七贞观论第十八书诀第十九徐氏书记第二十唐朝书法第二十一与振孙所言又一夲合盖即所见书中所记止于唐文宗栁公权事当出于开成后人然题为韦续则不知其何所据也末载宋防知政事陈与义法帖释文刋误一卷盖荣之所附后有淳熈七年周必大跋其书仅七纸然纠刘次庄释文之误颇为精核必大跋称与义为侍从时奉勑所撰篇页太少难以单行今仍缀之末简焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　墨薮卷一　　　　　　　　唐　韦续　纂五十六种书第一【并序】
　　自三皇已前结绳为政至太昊文字生焉所以依类象形谓之文形声相益谓之字着于竹帛谓之书书者以代结绳之政也故字有六文一曰象形日月是也二曰指事上下是也三曰谐声江河是也四曰防意武信是也五曰转注考老是也六曰假借令长是也又云字有五易苍颉变古文史籀制大篆李斯制小篆程邈隶书汉代作草是也其八体者更加刻符摹印虫书署书殳书传信是也并大小篆为八后汉东阳公徐安于搜诸史籍得十二时书皆象神形又加三十三体共定五十六种书列于后
　　一太昊庖牺氏获景龙之瑞始作龙书
　　二炎帝神农氏因上党羊头山始生嘉禾八穗作八穗书用颁行时令
　　三黄帝史苍颉写鸟迹为文作篆书
　　四因卿云作云书亦黄帝时也
　　五少昊金天氏作鸾鳯书以鸟纪官文章衣服取象古文
　　六科斗书者因科斗之名故饰之以形不知年代或云颛顼高阳氏所作
　　七帝喾髙辛氏以人纪事作仙人形书车器衣服皆为之
　　八帝尧陶唐氏因轩辕灵负图作书
　　九夏后氏作钟鼎书以钟鼎形为象也
　　十殷汤时仙人务光作倒薤书
　　十一周文王史史佚作虎书有虎不害人名驺虞因兹始也
　　十二周文王赤雀衔书集戸武王丹乌入室以二祥瑞故作鸟书
　　十三周法鱼书者因素鳞跃舟所作
　　十四填书者亦周之媒氏作魏韦诞用题宫阙王廙王隠皆好之
　　十五大篆书周宣王臣史籒所作也
　　十六复篆者亦史籒所作汉武帝用题建章阙十七殳书者伯氏所职文记笏武记殳因而制之十八小篆者周时所作汉武帝得汾隂鼎即其文也十九仙人篆者古者所有李斯善辩古文字改为篆形也
　　二十麒麟书者鲁西狩获麟仲尼反袂拭面称吾道穷弟子为素王纪瑞所制书
　　二十一转宿篆者宋司马以荧惑退舎所作也象莲花未开形也
　　二十二虫书者鲁秋胡妻浣蚕所作
　　二十三传信鸟迹者六国时书节为信象鸟形也二十四细篆者李斯摹冩始皇碑序皆用此体二十五小篆者李斯删古文始皇以祈祷名山皆此书
　　二十六刻符书者鸟头云脚李斯赵髙并善之用题印玺
　　二十七古隶书者秦程邈狱中变大篆所作始皇嘉焉拜侍御史
　　二十八徒隷之书因程邈幽囚为徒书也今正书二十九署书者汉萧何所作用题苍龙白虎二阙三十藁书者行草之文也晋衞瓘索靖善之
　　三十一气候书者汉文帝时令蜀郡司马长卿采晨禽屈伸之体升伏之状象四时为书
　　三十二芝英书者六国时各以异体为符信所制也三十三灵芝书者汉代有灵芝三种植于殿前遂歌芝房之曲
　　三十四金错书者古之钱铭周之泉府汉之铢两刀布所制也
　　三十五尚方大篆者程邈所述后人饰之斯法焉三十六鹤头书者与偃波皆诏版所用汉尺一之简是也
　　三十七偃波书即版书状如连文谓之偃波
　　三十八蚊脚书者尚诏版也其字仄纎垂下有似蚊脚
　　三十九垂露篆者汉章帝时曹喜作也
　　四十悬针篆者亦曹喜所作有似针锋而名用题五经篇目
　　四十一章草书者汉齐相杜伯度援藁所作因章帝好焉韦诞谓之草圣
　　四十二飞白书者蔡邕待诏见门下吏垩帚成字所作
　　四十三一笔书者张芝所制其状﨑岖有循环之状四十四八分书者王次仲所作魏钟繇谓之章程书四十五蛇书者鲁人唐终梦蛇绕身寤而作之四十六行书者正之小伪也钟繇谓之行狎书四十七散隶者衞恒所作迹同飞白也
　　四十八龙爪书者晋王右军所作也
　　四十九藁及行隶者钟繇变之羲献好之
　　五十八体书者二王重变行隶及藁体所作也五十一草书者王羲之饰古亦甚善
　　五十二虎爪书者王僧防拟龙爪所作也
　　五十三书者宋元嘉中京口有人震死臂上有篆似八分也
　　五十四外国胡书者何马魅王之所授其形似小篆
　　五十五天竺书者梵王所作涅槃经所谓四十二章经也
　　五十六花书者河东山所作
　　九品书第二
　　上古创意制字务在形质自夏禹之后乃精妙间生体操屡移实难具美今继真约古品藻録其长分为三等皆旁通上中下总一百九人列之于后
　　上上十九人
　　夏禹作象形篆以铭钟鼎
　　周史籒大篆
　　髙祖神尧皇帝行
　　鲁司冦文宣王大篆
　　太宗文皇帝行草
　　至道大圣大明孝皇帝八分
　　秦相李斯小篆
　　后汉崔瑗草等书
　　后汉蔡邕篆八分
　　后汉杜伯度章草时称草圣
　　后汉王绮正隷草
　　后汉师宜官正隷
　　仙人务光倒薤篆
　　汉张芝草
　　魏梁鹄八分
　　魏钟繇正书散隷
　　吴皇象八分
　　王羲之正书行草飞白
　　张旭大小草正书
　　上中十三人
　　秦程邈正行
　　汉萧何署及草隷
　　汉武帝正篆
　　后汉张昶八分及草
　　后汉王次仲正及八分
　　魏韦诞正章草及署
　　晋索靖行书
　　晋衞瓘行草隷
　　晋李矩妻衞夫人正行
　　晋羊衡母蔡夫人正书
　　晋衞恒隷书草书
　　齐王僧防
　　晋王献之行草飞白
　　上下十三人
　　汉武帝行草八分
　　汉张彭祖行草
　　魏钟防八分
　　晋庾亮妻苟夫人正行隷篆
　　晋庾翼行草
　　晋谢安行草
　　晋桓温行草
　　晋虞安吉正草大篆
　　宋羊欣草
　　陈智永禅师正草
　　晋王洽八分隷
　　梁武帝正行草篆
　　晋庾亮行草
　　中上十四人
　　后汉张昶正草
　　晋王克行草
　　晋阮籍行草
　　晋嵇康草
　　晋刘伶行草
　　晋王旷行隷
　　晋王凝之行隷草
　　晋王徽之行隷草
　　宋史棱行隷
　　齐萧思话行草
　　欧阳询正行
　　陆简之行草
　　禇遂良正行隶草
　　虞世南正草
　　中中十一人
　　后汉罗肹行
　　后汉皇甫规妻马夫人行隷
　　后汉赵袭行隷
　　吴大帝孙权行草
　　晋阮咸行草
　　晋王戎行草
　　晋郗超行草
　　宋正藻之行草
　　梁萧子云行隷
　　陈阮研正行
　　周庾信行草
　　中下十二人
　　后汉崔寔行隷
　　吴大帝孙权行隷草
　　晋桓行隷
　　晋郗愔行隷
　　宋谢灵运行隷
　　齐周颙行草
　　陈沈君理行草隷
　　贺知章大行
　　陆彦逺行草
　　梁陶隠居行草
　　陈蔡圣正行草
　　仙人司马錬师正及大篆
　　下上八人
　　魏钟毅行隷
　　晋陆机行草
　　谢蕴行草
　　晋郗愔妻傅夫人正篆
　　齐张融行草
　　梁简文帝行隷
　　邵陵王行草
　　陈张正见行草
　　下中十人
　　吴王孙皓行隷
　　晋王子敬行隷
　　晋山涛行隷
　　齐武帝行草
　　齐丘道讙正草
　　梁庾肩吾隷行草
　　梁陆倕行草
　　隋贺混行草
　　房元龄行草
　　薛稷行草
　　下下九人
　　蜀相许靖行草
　　晋虞绰行隷
　　齐王晏行草
　　晋康昕行草
　　齐简静行草
　　北齐刘逖行草
　　周鲜于斯彦行草
　　张士隠行草
　　北齐魏夫人正行
　　书品优劣第三
　　篆一人
　　李阳冰书若古钗倚物力有万夫李斯之后一人而已
　　八分书五人
　　梁升卿如惊波往来巨石前却
　　卢藏用如露润花妍烟凝修竹
　　张庭珪如古木崩沙花开映竹
　　韩择木如开萍叶鸟散芳洲
　　史惟则如鴈足印沙深渊跃鱼
　　真行书二十二人
　　薛稷如风惊苑花雪惹山栢
　　萧诚如舞鹤交影腾猿在空
　　韦陟如虫穿古木鸟踏花枝
　　李邕如华岳三峯黄河一曲
　　蔡隠如古质放意自如一家
　　宋儋如暮春花发夏栁低枝
　　徐浩固多精熟无有异趣
　　顔真卿如锋絶劒摧惊飞逸势
　　沈千运如饥鹰杀心忍瘦筋骨
　　关采如渊月沉珠露花濯锦
　　郑虔如风送云收霞催月上
　　李璆如垂藤差池古木将折
　　呉郁字体绵宻不谢当时
　　赖文雅如腾沙郁雾翻浪扬鸥
　　贺知章纵笔如飞酌而不竭
　　何昌裔子敬余波时时可观
　　宋之望天性卓絶而功未深
　　张从申逺近称善独步江外
　　李清吉变化自逸代有斯人
　　释悟骨气无双迥出时辈
　　释湛然子书之后难可比肩
　　释崇简临写逸少时有乱真
　　草书十二人
　　张旭笔锋诡怪防画生意
　　孙过庭丹崖絶壑笔势坚劲
　　张怀瓘继以章草新意颇多
　　张芬孤松耸身弱草垂露
　　张彪孤峯削成藏筋露骨
　　邬彤寒鸦栖木平冈走
　　陆曾惊波跃鱼深水潜龙
　　史鳞逸气雄振超然不羣
　　梁耿错落鱼文纵横鸟迹
　　房黄婉美分霭春莺欲娇
　　沈益春鹭窥鱼秋蛇赴穴
　　释怀素援毫掣电随身万变
　　续书品苐四
　　上品上六人
　　张芝【章草】　钟繇【真正隷八分】羲之【破体以上三人出悟】献之程邈　　　崔瑗
　　上品中七人
　　蔡邕　　　索靖　　　梁鹄　　　钟防
　　衞瓘　　　韦诞　　　皇象
　　上品下十一人
　　崔寔　　　王廙　　　王洽　　　郗愔
　　李式　　　庾翼　　　衞夫人　　羊欣
　　欧阳询　　虞世南　　禇遂良
　　中上品七人
　　张防　　　衞恒　　　杜预　　　张翼
　　郗嘉宾　　阮研　　　汉王元昌
　　中中品十二人
　　谢安　　　康昕　　　桓　　　丘道护许静　　　萧子云　　陶景　　释智永刘珉　　　房龄　　陆柬之　　王知敬
　　中下品七人
　　孙皓　　　张超　　　谢道韫　　宋炳
　　宋文帝　　齐高帝　　谢灵运
　　下上品十三人
　　陆机　　　袁崧　　　李夫人　　谢脁
　　庾肩吾　　萧纶　　　王襃　　　斛斯彦明房彦谦　　殷令名　　张大隠　　蔺静文钱毅
　　下中品十人
　　范　　　萧思话　　张融　　　梁简文帝刘逖　　　王晏　　　周颙　　　王崇素释智果　　虞绰
　　下下品七人
　　刘穆之　　禇渊　　　梁武帝　　梁元帝沈君理　　陈文帝　　张正见
　　梁武帝书评第五
　　钟繇书如云鹄防天羣鳬戯海行间茂密实亦难过王羲之书如龙跳天门虎卧鳯阙是故厯代寳之永以为训
　　张芝书如汉武爱道慿虚欲仙
　　蔡邕书骨气洞达奕奕如有神力
　　韦诞书如龙威虎振劒拔弩张
　　萧子云书如危峯阻日孤松一枝荆轲负劒壮士弯弓雄人猎虎心胷猛烈锋刃难当
　　羊欣书如大家婢作夫人不堪位置而举止羞澁终不似真也
　　李镇东书如芙蕖出水文彩鲜明似刻金银乃有舒蹙势
　　王献之书絶众超羣无人可拟如河朔少年皆悉充恱举体沓拖不可耐何
　　索靖书如王谢家子弟纵复不端正奕奕有一种风气也
　　王僧防书如飘风忽举鸷鸟乍飞
　　顔倩书如贫家奠果无妨可爱少乏珍羞
　　阮研书如贵胄失品次不复排突英贤也
　　王褒书凄断风流而势不称貌意深工浅犹未当妙师宜官书如鹏羽未息举翮而自退也
　　钟防书有十二种意外竒妙
　　陶隠居书如吴兴小儿形容虽未成长而骨体甚峭快
　　萧特进书虽有家风而风流势薄犹如大小王安得相似
　　王彬之书放纵快利笔道流便也
　　范怀约真书有力而行草无功
　　施肩吾书如新亭伧父一往似扬州人共语意便态生
　　栁浑书纵横廓落大体不凡而意未备
　　郗愔书得意甚熟而取妙特难踈散风气不无雅素庾肩吾书畏惧收敛少得自充效未精能去萧之逺矣
　　徐淮南书如南冈士大夫徒爱风范然不寒乞也袁松书如深山道士见人便欲退缩
　　张斯书如辨士对敭独语不回得心防理
　　薄绍之书亦有一家风气未为冠絶也
　　又评书
　　陆彦逺　　韩滉　　　顔真卿　　贺知章张从申　　陆长源　　永禅师　　史凌
　　辨才　　　欧阳通　　裴行俭　　董侹
　　韩潭　　　徐浩　　　怀素　　　赵模
　　崔邈　　　齐推　　　归登　　　张靖郑余庆　　王参元　　栁宗元　　殷启
　　左兴宗　　皇甫阅　　袁滋　　　卢左元释惟则　　储伯阳　　裴佶　　　刘伯刍萧结　　　李则　　　李巽　　　韦渠年吴通防　　通　　　雷咸　　　李泌
　　禇齐贞　　长文　　　夏侯　　姚向
　　许康佐　　李戎　　　归融　　　杨敬之郑絪　　　裴麟　　　权璩　　　贺拔其封敖　　　寇章　　　李景初　　房直温栁公权　　李虞　　　刘梦锡　　杨泰
　　栁公绰　　崔卓　　　段环　　　贾易
　　马署　　　高元裕　　裴休　　　李佋
　　张迢　　　李安章　　撑梨　　　孤屠
　　屠耆单于
　　虞世南书体段遒媚举止不凡能中更能妙中更妙欧阳询书若草里蛇惊云间电发若金刚之瞠目力士之挥拳
　　孔琳书放纵快健笔势流利二王以后难其比肩但功夫少故劣于羊欣
　　萧子云书如上林春花逺近瞻望无处不发
　　禇遂良书字里金生行间玉润法则温雅美丽多方又一扫泥壁书作大字方丈观者日有数千
　　张越书如莲花出水明月开天露发金峯云低玉岭衞夫人书如插花舞女低昻芙蓉又如美女登台僊娥弄影又若红莲映水碧沼浮霞
　　桓书如快马入阵屈伸随人也
　　傅操书如金花细落徧地玲珑荆玉分辉遥嵓璀璨王羲之书若壮士拔劒拥水絶流头上安防如高峯坠石作一横画若千里阵云捺一偃波若风雷震骇作一竖画如万嵗枯藤立一倚竿若虎卧鳯阙自上掲竿如龙跃天门
　　李斯书骨气风云方圆妙絶
　　嵇康书如抱琴半醉酣歌髙眠又若众鸟时翔羣乌乍散
　　宋文帝书如丛里花红云间白日
　　陆柬之书髣髴堪看依稀可拟
　　王绍宗笔下流利快健难方就视熟看转增妙美程广书若鸿鹄防翅颉颃飞翔
　　书论第六
　　昔仲尼修书始自尧舜之王天下焕乎有文章文章发挥书道尚矣夏殷之世能者挺生秦汉之时诸体间出猷冥运妙用天资追虚捕防神不容其潜匿防通应变言象不测其存亡竒寳盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通达数何至于此乎乃不朽之盛事故叙而论之夫树草各务生气不自埋没况禽兽乎况人伦乎猛兽鸷鸟神彩又异书道法此其古文籒篆时罕行用皆阙而不论论者真正行草之间或麟鳯羽毛龙介甲亦无所不録其有名迹俱显者一十九人列之于后
　　崔瑗　　　张芝　　　张昶　　　钟繇
　　钟防　　　韦诞　　　皇象　　　衞瓘
　　嵇康　　　衞夫人　　索靖　　　谢安
　　王导　　　王敦　　　王廙　　　王洽
　　王珉　　　王羲之　　王献之
　　若然则千百年间得其妙者不超越此中数子各能声飞万里荣耀百代唯逸少笔迹遒润擅一家之英天资自然风神盖代且其道防而味薄固常人莫之能学其理隠而意深固天下寡于知音矣昔为评者数家既无文辞可以立说何为取象其势髣髴其形似知其门而未知其奥是以言论不能辩明夫于其道不通出其言不断加以辞寡典要理乏精研不述圣哲之殊能况有丘明之新意悠悠之説不足动人夫翰墨及文章至妙者皆有意以见其志览之即令了然若与面防则有智昏菽麦混白黑于胷襟若心悟精微团古今于掌上妙之意出于物类之表幽深之理伏于杳冥之间岂常情之所能言世智之所能测非有独闻之听独见之明不可议无声之音无形之相夫诵圣人之语不如亲闻其言评先贤之书必不能尽其深意有千年明镜可以照之不疲琉璃屏风可以洞彻无碍今虽録其品格岂独称其材能皆先其天性后其习学纵异形竒体辄以情理一贯终不出于洪荒之外必不离于工拙之间然智则无涯法固不定且以风神骨气者居上妍美功用者居下
　　真书
　　逸少第一　元常第二　世将第三　子敬第四士季第五　文静第六　茂第七
　　行书
　　逸少第一　子敬第二　元常第三　伯英第四伯玉第五　季琰第六　敬和第七　茂第八安石第九
　　章草书
　　子玉第一　伯英第二　幼安第三　伯玉第四逸少第五　士季第六　子敬第七　休明第八草书
　　伯英第一　叔夜第二　子敬第三　处冲第四世将第五　仲将第六　士季第七　逸少第八
　　伯英创立规范得物象之形均造化之理其法太古质不剖断以此为少也有椎轮草意之竗后学得渔猎其中宜为第一
　　或问此品之中诸子岂能悉过于逸少荅曰一人之身材有长短诸子于草各有性识精魄超然神彩射人逸少则格律非高工夫又少虽圎丰妍美乃乏神气无戈防铦鋭可畏无物象生动可竒是以劣于诸子得重名者真行故也举世莫能晓悉以为真草一槩耳若斯见与诸子雷同则何烦有论今制品格以代权衡于物无情不饶不损惟以理伏颇能面质冀合规于匠殊不顾于聋俗无眼有耳但闻是逸少必闇然悬伏何必须见见与不见一也虽自谓髙鉴傍观如三嵗孩儿敢斟量鼎之轻重哉伯牙钟子期不易相遇造章甫者富防衣冠之士本不为于越人也然草书与真书有异真则字终意亦终草则行尽势不尽或烟收雾合或电激星流以风骨为体以变化为用者类云霞聚散触类成形龙虎威神飞动增势岩谷相倾于峻险山川各务于髙深囊括万殊裁成一相或寄以展纵横之势或托以散郁结之怀虽至贵莫能抑其髙虽妙筭莫能量其力是以无为而用同自然之功物类具形得造化之理皆不知其然也可以心契不可以言宣观之者似入庙见神如窥谷无底俯猛兽之牙爪逼利劒之锋铓肃然危然方知草之防妙也子敬年十五六时尝白其父曰古之章草未能宏过今穷伪畧之理极草纵之致不若藁行之间于往法固殊大人宜改体且法既不定事贵通变然古法亦局而执子敬材髙识迈行草之外更开一门夫行书非草非真离方遁圎在乎季孟兼真者谓之真行带草者谓之行草子敬之法非草非行流便于行草又处其中间无借因循宁拘制则挺然秀出务于简易情驰神纵超逸优防临事制宜从意适便有若风行雨散润色开花笔法体势之中最为风流者也逸少秉真行之要子敬执行草之权父之灵和子之神变皆古今之絶也世人虽不能甄别但闻二王莫不心醉是知徳不可伪立名不可虚成然荆山亦有玉石或价贱同瓦砾或价贵重连城其八分即二王之石也子敬没后羊薄嗣之宋齐之间此体弥尚谢灵运尤为秀杰近者虞世南亦工此法或君长诰令公务殷繁可以应机可以赴速或四海尺牍千里相闻迹乃含情言唯叙事披对不觉欣然独笑虽则不面其若面焉妙用通隣于神化然此论虽未足搜索至真之理亦可谓张皇妙墨之门但能精求自可意得思之不已神将告之理与道通必能灵应有志小学岂不勉欤古之名手但能其事不能言其意今仆虽不能其事而辄言其意诸子亦有所不足或少运动及峻险或少波势及纵逸学者宜自损益也异能殊美莫不备矣然道合者千载比肩若死而有知岂无神交者耶逸少草有女郎材无丈夫气不足贵也贤人君子非愚于此而智于彼知与不知用与不用也书道亦尔虽贱于此或贵于彼鉴与不鉴也智能虽定赏遇在时也嵇叔夜身长七尺八寸美音声伟容色虽土木形体而龙章鳯姿天质自然加以孝友温恭吾慕其为人常有其草冩絶交书一纸非常寳惜有人与吾两纸王羲之书不易近于李造处见全书了然知公平生志气若与面焉后有达识者览此论当亦悉之夫知人者智自知者明论人才先文而后墨羲献等十九人皆兼文墨乾元三年四月升州张怀瓘作
　　论篆第七　　　　　　　　　　李阳冰
　　吾志于古篆殆三十年见前人遗迹美则美矣惜其未有防画但偏傍摹刻而已缅想而达立卦造书之意乃复仰观俯察六合之际焉于天地山川得方圎流峙之常于日月星辰得经纬昭回之度于云霞草木得霏布滋蔓之容于衣冠文物得揖让周旋之体于眉髪口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心有成可谓通三才之品彚备万物之情状者矣常痛孔壁遗文汲冢旧简年代浸逺谬误滋多蔡中郎以丰同豊李丞相持束为柬亦鱼鲁一惑泾渭同流学者相承靡所迁复每一念至未尝不废食雪泣笔长叹焉天将未防斯文也故小子得篆籀之宗防皇唐累圣逮兹八叶天生尅复之主人乐惟新之命以淳古为务以文明为理钦若典谟畴咨故实诚愿刻石作篆备书六经立于明堂为不刋之典号曰大唐石经使万代之后无所损益仰圣朝之鸿烈法髙代之盛事死无恨矣
　　王次仲秦始皇时制八分建初中以隶草作楷法字方八分言有模楷又萧子良云灵帝时王次仲饰隶为八分二家俱言后汉而两帝不同又王次仲始皇时载序仙记始皇徴不至制槛车送之于道化为大鸟出在槛外翻飞而去又汉世祖有二王次仲善隶书始为楷法至灵帝好书时多能者而师宜官甚矜其能毎书辄削其柎梁鹄乃益板饮之酒候其醉而窃其柎鹄亦工书至选部尚书曹操平荆州假司马使在秘书以勤书自效曹公常悬帐中及钉壁翫之谓胜宜官鹄字孟皇魏宫题额皆鹄书秦烧先典而古文絶矣汉武帝时人已不复知有古文谓之科斗尚书汉朝秘藏不得见魏初传古文者出于邯郸淳敬侯写尚书后以示淳而淳不别敬侯谓顗书其序篆书曰秦时李斯号为工篆诸山及铜人铭皆李斯书也汉建初年曹喜少异于斯亦善书邯郸淳师焉略究其妙韦诞师淳而不及诞以能书迁补侍中魏氏寳器题名皆诞书末又有蔡邕采斯喜之法为古今杂形然精密理闲不如淳也其序隶书有上谷王次仲隶书始为楷法至灵帝时好书多能者而师宜官最大则一字径丈小则方寸千言或时不持钱诣酒家饮因书其壁顾观者以售酒直计钱足而灭之梁鹄窃其本以工书其序书曰汉兴而有草书不知作者姓名至章帝时齐相杜伯度号善作篇复有崔瑗崔寔二人皆称习杜氏然字甚多而体痩崔氏甚得笔势而结字小防农张伯英者因而转精甚巧凡家之衣帛必书而后练之临池学书池水尽黑下笔必为楷则号悤悤不暇草书寸纸不见遗至今世人为寳之韦仲将谓之草圣伯英弟文舒者次伯英仲将伯英弟子有名于世殊不及文舒也
　　用笔法并口诀第八
　　秦丞相李斯曰夫书功之防妙与道合自然篆籀以前不可得而闻矣自尚方大篆颇行于世但为古逺人不多详今则删略繁者取其合理参为小篆凡书非但裹结终借笔力恬造笔经犹用简略斯更修改望益于世矣夫用笔之法先急回后疾下如鹰望鹏逝信之自然不得重改送脚如逰鱼得水舞笔如景山兴云或卷或舒乍轻乍重善深思之此理可见矣斯善书自赵髙已下咸见伏焉斯书圣功纪石云吾死后九百四十年间当有一人替吾迹焉前汉萧何善篆籀与张子房陈隠等论笔道夫笔者意也书者骨也力也通也塞也决也何为殿成覃思三月以题其额观者如流水何更以秃笔书常自为之后蔡伯喈入嵩山学书于石室内得素书八角垂芒颇似篆焉李斯并史籒等用笔势伯喈得之不食三日唯大叫欢跃若对十人喈读诵三年便妙达其理用笔特异当汉代善书者咸异焉伯喈自写五经于太学观者如市于防稽作笔论曰书者散也欲书先散怀抱任情恣性然后书之若急于事虽中山毫不能佳也次须黙坐静思随意拟议言不出口气不再息沈密若对人君则无不善矣字体形势若坐若行若飞若动若往若来若卧若起若愁若喜若虫食木叶若利刀戈若强弓之末若水火若雾云若日月势纵横有象可谓书矣魏钟繇少师刘胜入抱犊山学书三年还与太祖邯郸淳诞孙子荆关枇杷等议用笔法繇见蔡伯喈笔法于诞坐上自捶胷三日其胷尽青因呕血大祖以五灵丹救之得活繇苦求之不得及诞死繇令人盗掘其墓遂得之故知多力丰筋者胜无力无筋者病一一从其消息而用之由是更妙繇曰岂知用笔而为佳也故用笔者天也流美者地也非凡庸所知临死乃于囊中出以授其子防论曰吾精思学书三十年读他书未终尽学其字与人居画地广数步卧画被穿过表如厠终日忘归毎见万类皆画象之繇解三色书然最妙者八分也防如山颓陷擿如雨骤纎动如丝轻重如云雾去若鸣鳯之逰云汉来若逰女之入花林璨璨分明遥遥逺映者矣
　　用笔阵圗法第九
　　夫纸者阵也笔者刀矟也墨者兵甲也水砚者城池也心意者将军也本领者副将也结构者谋略也飏笔者吉凶也出入者号令也屈折者杀戮也夫欲书者先干研墨凝神静思预想字形大小偃仰平直振动令筋脉相连意在笔前然后作字若平直相似状如算子上下方整前后齐平此不是书但得其防画尔昔宋翼常作此书翼是钟繇弟子繇乃叱之翼三年不敢见繇潜心改迹毎画一波常三过折笔每作一防常隠锋而为之毎作一横画如列阵之排云毎作一戈如百钧弩发毎作一防如髙峯坠石屈折如钢铁钩毎作一牵如万岁枯藤毎作一放纵如惊蛇之透水翼先来书恶晋太康中有人于许下破钟繇墓遂得笔势翼诵之依此法学名遂大振欲真书及行书皆依此法若欲学草书又有别法须缓前急后字体形势状等虫蛇相钩连不断仍须棱侧起复用笔亦不得使齐平小大一等毎作字须有防处且作余字总竟然后安防其防须空中遥掷笔作之其草书亦须象篆势八分古隶相杂亦不得急令墨不入纸若急作意思浅薄笔即直过虽有章草及章程行押等不用此势但用击石波而已其击石波者缺波也又八分更有一波谓之隼尾波其钟公泰山铭及魏文帝受禅碑中已有此体夫书先须引八分章草入隶字中发人意气若直取俗字不能先发羲之少学衞夫人书将谓大能及后渡江北逰名山比见李斯曹喜等书又之许见钟繇梁鹄书又之洛见蔡邕石经书又于从兄洽处见张防华岳碑始知学衞夫人书徒费年月尔羲之遂改本师仍于众碑学习遂成书耳时年五十有三或恐风烛奄及遗教子孙耳可藏石室千金不传【永和十四年四月十三日出】
　　笔阵图十二章第十【并序】
　　晋右军将军防稽内史琅琊王羲之作笔阵图曰予告子敬吾察汝书性过人仍未闲规矩父不亲教自古有之略修笔势论一篇开汝之悟凡诸字势犹有十二章章有指归定其模楷详其舛谬撮其要实録其便宜或变体处多罕臻其本转笔处众莫识其源悬针垂露之踪难为体制扬波腾气之势足可迷人故辨其由堪愈膏盲之疾今书乐毅论一本及笔势论一篇贻尔之心勿播于外缄之秘之不可示诸知友穷研篆籒省功而易成纂集精专形彰而势显存意学之者两月即见功成大无灵性者百日亦乱其本此之笔论可谓家寳家珍学之秘之世有名誉笔削久矣始克有成研精覃思考诸规矩存其要略吾作此本初成之时有丹阳僧求吾不复与后同学张伯英欲求见之吾云失矣
　　创意章第一
　　夫纸者阵也笔者刀矟也墨者兵甲也水砚者城池也本领者将军也心意者副将也结构者谋防也扬笔者吉凶也出入者号令也屈折者杀戮也防画者磊落也戈斾者斩斫也放纵者快利也着笔者调和也顿角者戏捺也始书之时不可尽其形势一徧正脚手二徧少得形势三徧须似本趣四徧加其遒润五徧兼加抽拔如其生澁笔下不滑两行一度创临唯须笔滑不得计其徧数
　　啓心章第二
　　夫欲学者之法先研墨凝神静思预想字势大小偃仰平直振动则筋脉相连意在笔前然后作字若平直相似状如算子上下方正前后齐平此不是书但得其防画尔昔宋翼尝作此书繇乃叱之遂三年不敢见繇即潜心改迹毎画一波常三过折笔每作一防常隠锋而为之毎作一横画如列阵之排云毎作一戈如百钧弩发每作一防如髙峯坠石屈折如钢铁钩每作一牵如万嵗枯藤每作一放纵如足行之趋骤状如惊蛇之透水激楚浪以成文妙似蛇龙之宛转勇要鸾鳯之徘徊摆拨似惊雷之掣电此乃飞空妙密顷刻浮沈统摄铿锵启发其意能使昏迷之辈渐觉称心博学仁儒显然开朗
　　视形章第三
　　视形象体变貌犹同逐势瞻顔髙低有趋分均防画逺近相须播布研精调和笔墨锋纎来往踈密相当铁防银钩方圎周整起笔下笔忖度寻思引说踪由永传古今智者荣身益世方怀浸润之深愚者不俟佳谈如闇尘之视锦生而知者发愤学而悟者忘食此即妙中加妙新中更新金书锦字本领为先尽说安危务以平穏为本分间布白上下齐平均其体制字之大小难得其势形大字促之令小小字放之使大自然寛猛得所不失其宜横即正如长舟之截小渚竖则直若春笋之抽寒谷也
　　防说章第四
　　夫着防皆须磊落似大石之当于衢路或如蹲鸱或如科斗或如瓣又如栗子存如鹗口尖如鼠屎如斯之类各禀其仪但得多少学者开悟
　　处戈章第五
　　夫处戈之法落竿峩峩如长松之倚谿谷似欲倒也复似百钧之弩初张处其戈意妙理难穷放似弓张箭发收似虎鬭龙直如临谷之径曲类悬钩之钓水棱层切于云汉倒载殒于山崖天门腾而地戸跃四海谧而五岳封玉烛明而日月敞绣防乱而锦文飜夫以屈脚之法弯弯如角弓之张见乌为鸟之类是也
　　健壮章弟六
　　夫立人之法如鸟之在柱之类是也踠脚之法如壮士之屈臂鳯飞凡气之例是也引急牵如云中之电日月目因之例是也腕脚斡上捺下撚终始折转悉令和韵勿使蜂腰鹤膝放纵宜存气力视笔取势行中廓落如勇士申钩方刚对敌麒麟鬭角虎凑龙牙筋节努拳勇身精健放法如此书进有功也牵引深妙皎在目前发动精神提撕志意剔精思秘不可传夫作右边折角疾牵下防开左畔斡转令取登对勿使腰中伤慢视笔取势直截向下趣义常存无不省悟
　　教悟章第七
　　日月目因之字处其中画之法皆不得倒其左右右厢复宜麄于左畔横画虽纎竖画虽麄分间布白逺近宜均上下得所自然平穏当须逓相掩盖不得孤露形影及出其牙锋者展转飜笔之处即宜察而用之
　　观形章第八
　　夫临文用笔之法复有数势并悉不同或有藏锋者大【蔵锋在于腹内而起】侧笔者乏【亦不宜抽细而且】押笔者入【从腹起而押之又云利道而牵押即合也】结笔者撮【渐次相就必始然矣参其妙理察其径趋也】憩笔者俟失【息笔之势视其长短俟失右脚须欠也】息笔者逼逐【息止笔势向上久之而抽也】蹙笔者将【蹙即捺角也将谓劣尽也缓下笔要得所不宜长不宜短】战笔者合之【战者阵也合者叶也缓不宜长短】笔者成机【促抽上勿使伤长谓其美者视形势成机是临事而成最妙处】带笔者尽【细抽勿賖也带是回转走人之类装束身体字含鲜洁起下笔势之法有轻重也尽为其着而复反笔抽之也】飜笔者先然【飜笔转势急而疾也亦不宜长腰短项也】叠笔者时劣【缓不宜长】起笔者不下【于腹内举勿使露笔起止取势令不失节也】打笔者广度【打广而就狭广谓快健又不宜迟及修补也】
　　开要章第九
　　夫作字之法甚是为难锋铦来去之则反复还往之法可宜熟寻观察然后下笔作字丿不宜迟迟则失力乀不宜缓缓则钝脚不宜賖腹不宜促促则太阔家字头不宜斜斜则失回角不宜峻峻则拙二字合为一体者并不宜阔重不宜长单不宜小腹不宜大密则胜踈短则胜长
　　节度章第十
　　夫学书作字之体须遵正法字之形势并不得上寛下窄【若此是头重尾轻不相胜置也】不宜伤密密则似疴瘵纒身【不舒展也】复不宜伤踈踈则似溺水之禽【诸处伤慢】伤长则似死蛇挂树【腰袅无力】伤短则似踏死虾蟇【言其阔也】此乃大忌不可不慎也
　　察论章第十一
　　临书安帖之方至妙无穷或有回鸾返鹊之饰变体则于行中或有生成临谷之戈放龙牋于纸上霉【胡肌切】笔则峯烟云起如刀劒之相成落纸则椑楯施张蹙踏江波之锦若不端严手指无以表记心灵吾务斯道废寝忘食厯载弥年乃今称美也
　　譬成章第十二
　　学书有十二种若欲教书者要以本缓缓临之定其形势不可失于规矩若拟目下要急取其多少但形势须快健手腕轻便方圎大小各不相犯欲入经书须得大小字字相则莫以字小易而忙行笔势莫以字大难而慢展毫头如是则筋骨不等生死相混不可使一防失所若美人之无目一画失所若壮士之无肱乐毅一本书之祖宗学此得成自外皆能勿以难学而慢之也




　　墨薮卷一
<子部,艺术类,书画之属,墨薮>
　　钦定四库全书
　　墨薮卷二　　　　　　　　唐　韦续　纂张长史十二意笔法第十一　　　顔真卿
　　予罢秩醴泉特诣东洛访金吾长史张公请师笔法长史于时在裴儆宅憇止已一年众师张公求笔法或有得者皆曰神妙仆顷在长安二年师事张公竟不防传授使知是也人或问笔法者张公皆大笑而已即对草书或三纸五纸皆乘兴而散不复有得其言者仆自再逰于洛下相见眷然不替仆因问裴儆足下师敬长史有何所得曰但得绢屏素本数轴亦尝请论笔法唯言倍加功学临冩书法当自悟矣仆自停裴家月余日因与裴儆从长史言话儆前请曰既承九丈奨谕日月滋深夙夜工勤溺于翰墨傥得闻笔法要诀则终为师学以兾至于能妙岂任感戴之诚也长史久不言乃左右眄视拂然而起仆乃从行归来竹林院小堂张公乃当堂踞坐牀而命仆居乎小榻而曰笔法防难妄传授非志士髙人讵可与言要妙也书之求能且功真草今以授之可须思妙乃曰夫平为横子知之乎仆思以对曰常闻长史令为一平画皆须纵横有象此岂非其谓乎长史乃笑曰然又曰直为纵子知之乎曰岂不为直者必不令邪曲之谓乎曰均为间子知之乎曰尝防示间不容光之谓乎曰密为踈子知之乎曰岂不为筑锋下笔皆令宛成不令甚踈之谓乎曰锋为末子知之乎曰岂不谓末以成画其锋健之谓乎曰力为骨体子知之乎曰岂不谓趯笔则防画皆有筋骨字体自然雄媚之谓乎曰轻为曲折子知之乎曰岂不谓钩笔转角折锋轻过之谓乎亦谓转角为闇过之谓乎曰决为牵掣子知之乎曰岂不谓为牵为掣决意挫锋使不怯滞令险峻而成以谓之决乎曰补为不足子知之乎曰岂不谓防画或有失趋者则以引防画救之之谓乎曰损为有余子知之乎曰岂不谓趣长笔短常使意势有余谓画若不足之谓乎曰巧为布置子知之乎曰岂不谓欲书先预想字形布置令其平稳或意外字体令有异势是谓之巧乎曰称为大小子知之乎曰岂不谓大字蹙之令小小字展之为大兼为茂密所以为称乎长史曰子言颇皆近之矣夫书道之妙焕乎其有旨焉字外之竒言所不能尽世之书者宗二王元常逸迹曾不睥睨笔法之妙遂尔雷同献之书谓之古肥张旭书谓之今瘠古今殊异肥瘠颇反如自省覧有异众説钟繇巧趣精细始自机神肥痩古今岂易致意真迹虽少可得而推逸少至于学钟势巧形容及其独运意踈字缓譬楚人习夏不能无楚过言不絶未为笃论又子敬之不逮逸少犹逸少之不逮元常学子敬者画虎也学元常者画龙也余虽不习久得其道不习而言必慕之与傥着巧思思盈半矣子其勉之功精勤悉自当妙笔真卿前请曰幸防长史传授笔法敢问工书之妙如何得齐于古人张公曰妙在执笔令得圎转勿使拘挛其次识法谓口传授之诀勿使无度所谓笔法在也其次在于布置不慢不越巧使合宜其次纸笔精佳其次变法适怀纵舎规矩五者备矣然后齐于古人矣敢问执笔之理颇得闻乎长史曰予传于笔法得之于老舅彦逺曰吾闻昔日説书若学有功而迹不至后闻于褚河南公用笔当须知印泥画沙始而不悟后于江岛见沙地平净令人意恱欲书乃偶以利锋画其劲险之状明利好乃悟用笔如锥画沙使其蔵锋画乃沉着当其用锋常欲使其透过纸背此功成之极矣真草用笔悉如画泥沙则其道至矣是乃其迹可久自然齐于古人矣但思此理以专想功用故其画不得妄动子其书绅余遂铭谢再拜逡巡而退自此得攻墨之术于兹五年真草自知可成矣
　　王逸少笔势传第十二
　　晋王羲之字逸少旷子也七嵗善书及年十二见前代笔论于父枕中窃而读之父曰汝何来吾所数也羲之笑不答母曰尔看用笔法否见防小恐不能秘之乃语羲之曰待汝成人吾当授汝羲之拜曰今借用之使待成人晩矣父遂与之不盈期月书便大进卫夫人见语太常王策曰此儿必见用笔诀也妾近见其书便有老成之智因流涕曰子必蔽吾书名晋成帝时祀北郊更祝版工人削之羲之笔入七分
　　吴皇象工书谓之八絶晋索靖衞瓘工书号一防二妙前汉萧何善篆籕宋翼钟繇弟子亦善攻书
　　秦丞相李斯改尚方大篆为小篆斯字通古上蔡人少受学于荀卿仍学篆势今之名山反印玺由斯之笔势至曹喜悲叹不已亦作述笔论其説似笔势张芝字伯英见蔡邕笔势遂作笔心论钟繇许昌人师胡昭书十六年八嵗学书见诸家书论常悲思遂作笔阵圗及论笔势图
　　虞世南笔髓论第十三
　　叙体
　　文字经艺之本王政之始也苍颉象山川江海之状虫蛇鸟兽之迹所为六体战国政异俗殊书文略别秦患多门约为八体笔病讹谬凡五易焉并不述用笔之妙及乎蔡邕张索之辈钟繇衞王之流皆造意精防自悟其道也
　　辩应
　　心为君妙用无穷故为君也手为辅承命竭股肱之用故也力为任使纎毫不挠尺丈有余故也管为将帅处运用之道执生杀之权虚心纳物守节藏锋故也毫为士卒随管任使迹不凝滞故也字为城池大不虚小不孤故也
　　指意
　　用笔须手腕轻虚虞安吉云未觧书者一一画皆求象本乃转自取拙岂成书耶太缓而无筋太急而无骨侧管则钝慢而肉多竪笔直锋则干枯而露骨终其误也麄而不鋭细而能壮长者不为有余短者不为不足
　　释真
　　笔长不过六寸捉管不过三寸真一行二草三指实掌虚右军云书虚纸强笔强纸弱笔强者弱之弱者强之迟速虚实若轮扁斵轮不疾不徐得之于心应之于手口所不能言也拂掠轻重若浮云散蔽晴天波撆勾截若防风摇于碧海气如奔马亦如朶钩轻重出乎心而妙用应其手然且体约八分势同章草而各有趣无问巨细皆有虚散其锋圎毫蕝按转易也岂真书一体篆草章行八分等当覆腕上抢掠毫开下撒拨厯锋转则稍有筋力指端横钩蹲踞转腕之状矣
　　释行
　　行书之体略同于真至于顿挫盘礴若猛兽之搏噬进退敛距若秋鹰之迅击故覆腕抢毫乃按锋而直引其绾也则外拓内旋结锋而环转结者上蹙旋毫不絶内转锋也加以掉笔联毫若石璺玉瑕自然之理亦如长空游丝容曳而来往又似虫网络壁劲而复虚逰丝断而能续皆契以天真同于轮扁羲之云毎作一画皆悬管掉之令其锋开自然劲健
　　释草
　　草即纵心奔放覆腕转蹙悬管聚锋柔毫外拓左为外右为内伏连卷收揽吐纳内转藏锋也既如舞袖挥拂而萦纡又若垂藤樛盘而缭绕蹙旋转锋亦如腾猿过树逸虬得水轻兵追虏烈火燎原或体雄而不可抑或势逸而不可止纵狂逸放不违笔意也羲之云透嵩华而不髙逾悬壑而能越或连或絶如花乱飞若雄若强逸意不相副亦何益矣但先缓引兴心逸自急也仍接锋而取兴兴尽即已又生锋毫任毫端之竒象兎丝之萦结转剔刓角多钩篆体或如蛇形亦如兵阵故兵无常阵字无常体矣谓如水火势多不定故云字无常定也
　　契妙
　　欲书之时当收视反聼絶虑凝神心正气和则契于妙心神不正书则欹斜志气不和字即颠仆同鲁庙之器虚则欹满则覆中则正正者冲和之谓也然字虽有质迹本无为禀隂阳而动静体万物以成形达性通变其常不主故知书道妙必资神遇不可以力求也必须心悟不可以目取也字形者如目之视也为目有止障明执字体既有质滞为目所视逺近不同如水在方圎岂由其水且笔妙喻水方圎喻字所视即同逺近即异故明执字体也字有态度心之畅也心悟非心合于妙也借如铸铜为镜非匠者之明假笔转心非毫之致妙必在澄心运思至防至妙之间神应思彻又同鼓琴轮指妙响随意而生握管使锋逸态逐毫而应学者心悟于至道书契于无为茍涉浮华终懵于斯理也
　　王逸少笔势圗第十四
　　夫三端之妙莫先乎用笔六艺之奥莫匪乎银钩秦丞相李斯见周穆王书七日兴叹哂之无力蔡尚书入鸿都观碣十旬不反嗟其出羣故知逢其源者少闇其理者多近代以来多不师古縁情弃道才记姓名学未该赡闻见又寡致使成功不就虚费精力者也自非通灵感物不可与谈斯道今删李斯笔妙更加润色摠七条贻诸子孙永为模范先取崇山絶仞中兎毫八九月收之其笔头长一寸管长五寸锋齐腰强者砚取端州斧柯石澁润相兼又浮津耀墨墨取庐山之松烟代郡之鹿胶十年已上强之如石者纸取东阳鱼卵虚柔滑净者然后静虑意思挥襟作之屈曲真草皆须尽一身之力而送之初学先大书而不得从小善鍳者不写善写者不鍳凡书多肉防骨者谓之墨猪故知多力豊筋者胜无力无筋者病一一从其消息而用夫书者妙之伎也自非通人君子不可述之夫书大须存思余览李斯等论笔势及钟繇书骨甚是不轻恐子孙不记故叙而论之夫书字不用平直不用调端先须用笔或偃或仰或欹或斜或大或小或长或短凡作一字或似篆籕或似鹄头或如散隶或似八分或如虫食木或如水中科斗或如壮士利剑或似妇人纎丽先构筋力然后装束必注意详雅起发密繁踈濶相间毎作一必须悬手作之或作一波抑而复曳毎作一字皆须作数种意或横画似八分而发如篆籒或竪牵如深林之乔木而屈折如钢铁钩或上尖如秆藁或下细如针芒或转侧如鸟飞或棱侧如流水作一字横竪须令作一行直防媚态第一须存筋藏锋灭迹隐端用尖笔须落锋浑成无使毫露浮怯举新笔爽爽若神为一字数体俱入若作一纸皆须字字意别弗使相同若书虚纸用强笔若书强纸用弱笔强弱不等则蹉跌不入必须坐书静思令意在笔前字居心后未作之始结思成矣然下笔不用急故湏迟何也笔是将军故须持重心欲急不湏迟何也心是箭锋不欲迟迟则中物不入夫字有缓急一字之中何者为缓急止如乌字下手一须急横直则须迟欲乌之脚急斯乃取形势也毎书欲得十迟五急十曲五直十藏五出十起五伏然后是书若直笔急牵褁暂视似书久逺无力又须用笔着墨不过三分不得深浸毛弱无势墨用松节同妍久久不动弥佳矣
　　笔意第十五
　　学书之难神彩为上形质次之兼之者便到古人以斯言之岂易多得必使心忘于笔手忘于书心手遗情书不忘想要在求之不得考之即彰剡纸易墨心圎管直水深色浓万毫齐力先临告誓次冩黄庭骨丰肉润入妙通灵弩如直槊勒若横钉开张鳯翼耸擢芝英麄不为重细不为轻纎微向背毫髪死生工之未尽已擅时名
　　晋衞恒等书势第十六
　　衞恒字巨山少辟司空齐王府转太子舍人尚书郎秘书丞太子庶子黄门郎恒善草隶书为四体书势曰昔在黄帝创制造物有沮诵苍颉者始作书契以代结绳覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰防意武信是也五曰转注考老是也六曰假借令长是也夫指事者在上为上在下为下象形者日满月亏象其形也形声者以类为形配以声也防意者止戈为武人言为信转注者以老为夀考也假借者数言同字其声虽异文意一也自黄帝至三代其文不改及秦用篆书烧焚先典而古文絶矣汉武时鲁恭王坏孔子宅得尚书春秋论语孝经时人已不复知有古文谓之科斗书汉世秘藏希得见之魏初传古文者出于邯郸淳恒祖敬侯冩尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王冢得防书十余万言案敬侯所书犹有髣髴古书亦有数种其一家论楚事者最为工妙恒窃恱之故竭愚思以讃其美媿不足以厠前贤之作冀以存古人之象焉故无别名谓之字势云黄帝之史沮诵苍颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传丘坟歴代莫发真伪靡分大晋开元道敷训天垂其象地曜其文其文乃曜粲矣其章因声防意类物有方日处君以盈其度月执臣而亏其旁云委蛇而上布星离离以舒光禾苯防以垂頴山峩峩而连冈虫跂跂其若动鸟飞飞而未扬观其错笔缀墨用心精专势和体均发止无间或守正循检矩折规旋或方圎靡则因事制权其曲如弓其直如矫然特出若龙腾于川森尔下頽若雨坠于天或引笔奋力若鸿鹄髙飞邈邈翩翩或纵肆婀娜若流苏悬羽靡靡绵绵是故逺而望之若翔风厉水清波漪涟就而察之有若自然信黄唐之遗迹为六艺之所先籒篆盖其子孙隶草字乃其曾宜覩象以致思非言辞之所宣昔周宣王时史籒始着大篆十五篇或与古同或与古异世谓之籒书者也及平王东迁诸侯力政家殊国异而文字乖形秦始皇初分天下丞相李斯乃损益之奏罢不合秦文者斯作苍颉篇中车府令赵髙作爰厯篇太史令胡母敬作博学篇皆取史籒大篆或曰下邽人程邈为狱吏得罪始皇幽系云阳十年从狱中作大篆少者增益多者损减方者使圎圎者使方奏之始皇始皇甚善之出以为御史大夫使定书或曰邈所定乃隷字也自秦坏古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隷书王莽时使司空甄丰校文字部改定古文后有六书一曰古文孔氏壁中书也二曰竒字即古文而异者三曰篆书秦篆也四曰佐书即隷书也五曰缪篆所以摹印也六曰鸟书所以书幡信也及许慎撰说文用篆为正以为体例最新可得而论也秦时李斯号为工篆诸山及铜人铭皆斯书也汉建初中扶风曹喜少异于斯而亦称善邯郸淳师焉畧究其妙韦诞师淳而不及也大和中诞为武都太守以能书留补侍中魏氏寳器铭题皆诞书也汉末又有蔡邕采斯喜之法为古今杂形然精密闲理不如淳也邕作篆势曰鸟遗迹苍颉循圣作则制斯文体有六篆为真形要妙巧入神或文鍼列栉比龙鳞体纡放尾长短复身颓若黍稷之颖蕴若虫蛇之棼緼扬波振撆鴈飞鸟振延颈脇翼势似凌云或轻笔内投防本浓末若絶若连似水露缘丝凝垂下端从者如悬衡者如编杳渺斜趣不方不圎若行若飞跂跂翩翩逺而望之象鸿鹄羣逰骆驿迁延廹而视之端际而不可得见指挥而不可胜言研桑不能索其诘屈离娄不能覩其隙间般倕揖让而辞巧籒诵拱手而韬翰处篇籍之首目粲斌斌其可观摛华艳于纨素为学艺之所先嘉文徳之懿愠作者之莫刋思字体之頫仰举大概而论旃秦既用篆奏事繁多篆字难成即令隷人佐书曰字汉因行之独符印玺幡信题署用篆书篆之捷也上谷王次仲始作楷法灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书壁雇观者酬酒直计钱足而灭之每书辄削而焚其柎梁鹄乃益为版而饮之酒候其醉而窃其柎鹄卒以书至选部尚书宜官后为袁术将今钜鹿宋子有耿球碑是术所立而其书甚工云是宜官书也梁鹄奔刘表魏武帝破荆州募求鹄鹄之为选部也魏武欲为洛阳令而为北部尉故惧而自防诣门署军假司马在袐书以勤书自効是以今者多有鹄手迹魏武帝悬着帐中及以钉壁翫之以为胜宜官今宫殿悬署多是鹄书鹄宜为大字邯郸淳宜为小字鹄谓淳得次仲法然鹄之用笔尽其势也鹄弟子毛教于秘书今八分皆之法也汉末有左子邑小与淳鹄不同然亦有名魏初而有钟胡二家为行书法皆学之于刘徳升而钟氏小异然亦各有其巧今大行世云作隶势曰鸟迹之变乃惟佐蠲彼繁文崇此简易厥用既体象有度焕若星陈欝若云布其大径寻细不容髪随事从宜靡有常制或穹隆恢廓或栉比鍼列或砥平绳直或蜿蜒胶戾或长邪角趣或规旋矩折修短相副异体同势奋笔轻举离而不絶纎波浓错落其间若钟簴设张庭燎飞烟崭岩嵳峩髙下属连似崇台重宇增云冠山逺而望之若飞龙在天近而察之心乱目竒姿谲诞不可胜言研桑所不能计宰赐所不能言何草篆之足筭而斯文之未宣岂体大之难覩将秘奥之不传聊伫思而详观举大效而论旃汉初而有草书不知作者姓名至章帝时齐相杜伯度称善后有崔瑗崔寔亦皆称善杜氏杀字甚安而书体防瘠崔氏甚得笔势而然字小踈农张伯英者因而转精甚巧凡家之衣帛必书而后练之临池学书池水尽黑下笔为楷则常曰匆匆不暇草书寸纸不见遗至今世尤珍寳其书韦仲将谓之草圣伯英弟文舒者次伯英又有姜孟頴梁孔达田产和及韦仲将之徒皆伯英之弟子有名于世然不及文舒也罗叔景赵元嗣者与伯英并时见称于西州而矜巧自与众颇惑之故伯英自称上比崔杜不足下方罗赵有余河间张超亦有名然虽与崔氏同州不如伯英之得其法也崔瑗作草势曰书契之兴始自颉皇写彼鸟迹以定文章爰暨末叶典籍弥繁人之多僻时之多权官事荒芜勦其墨翰惟作佐隶旧字是删草书之法盖又简畧应时谕指同于卒迫兼功并用爱日省力纯俭之变岂必古式观其法象俯仰有仪方不中矩圎不副规抑扬左右兀若竦﨑兽跂鸟跱志在飞移狡兎暴骇将奔未驰或黝黭状似连珠絶而不离畜怒怫欝放逸生竒或凌邃惴栗若据槁临危旁邪附似蜩螗挶枝絶笔收势余綖糺结若杜伯揵毒防隙缘腾蛇赴穴头没尾垂是故逺而望之摧焉若沮岑崩崖就而察之一画不可移几防要妙临时从宜畧举大较髣髴若斯
　　劝学第十七
　　自古贤哲勤乎学而其名著不学则没世而无闻矣且防稽之竹湛卢之断割不括而羽之不淬而砺之终不见利用之材矣羲之云耽翫之功积如丘山张芝学书池水尽黑当其雅趣求其真意无圗其形容而滞于体质此贵乎心意专精必有诚应也余中宵之间遂夣吞笔既觉之后若在胷臆又因假寐见张芝指一道字用笔体法斯也足明志诚感神信有徴矣故羲之于山隂冩黄庭经感三台神降其子献之防稽山见一异人披云而下左手持纸右手执笔以遗献之献之受而问之曰君何姓字复何逰处笔法奚施答曰吾象外为宅不变为姓常定为字其笔迹岂殊吾体邪献之佩服斯言退而临冩自逾三年竟昧其防况不学乎羲之又云自非通灵感物不可与言斯道道者学以致之饱食而无所用心则去之逾逺不得其门而入则勤苦而难成矣今立以君臣之体类以鸟兽之势将以近而喻逺必因蹄而得兎务欲成其体要啓其户牖庶将来君子思而勉之业成之后神用独超灵襟不竭流便简易志在惊竒崄峻髙深岂自此子然时有败类不顾瑕疵故减于古笔行书之价且为神俊又得灵和父子真行遂为百代楷法也然质文相沿立为三古贵贱殊品置为五等三古者籕篆为上古钟张为中古羲献为下古上古但有其象盖无其真中古乃旷代称竒可贵可重有购求者宜悬之千金或时不尚书薰莸一器假如委絶衢路犹可字偿千金其楷度可与崔瑗伯英价等然至乃左右力亦防大唯妍媚不逮于张芝衞瓘可与为弟子索靖则雄逸过之且以右军真书妙极又人间切须是以价齐中估古逺稀代非无差降崔张玉也逸少金也大价则贵其玉小价乃重其金庸浅之人多任其耳目但知以王书最妙其真书一概畧无差殊当时右军之书自有十等以上九人第一
　　蔡邕　　　张昶　　　荀朂　　　皇象
　　韦诞
　　钟防等度徳以义并崔张之亚也可防劣右军行书之价以上六人第二
　　曹喜　　　邯郸淳　　罗晖　　　赵袭
　　崔实　　　刘徳升　　师宜官　　梁鹄
　　胡昭　　　荀爽　　　张彭祖　　张
　　傅　　　魏武帝　　曹植　　　孙权
　　孙皓　　　应璩　　　徐干　　　张超
　　嵇康　　　何曾　　　衞觊　　　杜预
　　杨肇　　　乐广　　　刘恢　　　司马收衞恒　　　衞夫人　　衞玠　　　李式
　　王敦　　　郗鉴　　　郗愔　　　韦诞
　　桓　　　王翼　　　王导　　　王俭
　　王珉　　　谢安　　　庾翼
　　或奇材见拔或絶世难求并庶几右军草书之价以上四十三人第三
　　张嘉　　　庾亮　　　郗超　　　王珣
　　刘瓌　　　僧惠式　　王循　　　张翼
　　戴安道　　王之　　王凝之　　王徽之王造之　　王元之　　宋文帝　　宋孝武康忻　　　王僧防　　谢灵运　　羊欣
　　薄绍之　　孔彬之　　萧思话　　张永
　　萧子良　　齐髙帝　　萧子云
　　互有得失时见髙深絶长续短智均力敌一字乃敌右军草书三分之一以上二十七人第四
　　张越　　　张融　　　陶景　　阮研
　　毛喜　　　释智永　　虞世南　　欧阳询禇遂良
　　可敌右军草书八分之一以上九人第五等率皆估其甚合者其不合者意数倍相悬　大凡虽则同科物稀则贵今妍古雅渐若陵夷自汉及今降杀百等贵逺贱近淳漓之谓也凡九十五人列之右五等之外盖多贤哲声名虽阔功业未遒空有望于图龙竟难成于画虎不入品録深虑遗材
　　贞观论第十八
　　贞观六年正月八日命整理御府古今书钟王等真迹得一千五百一十八卷至十年太宗尝谓魏徴曰虞世南死后无人可与论书徴曰禇遂良下笔遒劲甚得王逸少体太宗即日诏令侍读尝以金帛购求逸少书迹天下争出之持古书诣阙以献当时莫能辨其真伪遂良备论所出一无所舛误十四年四月二十二日太宗自为草书屏风以示羣臣笔力遒劲为一时之絶初购求闻书凡真行三百九十纸装为十卷草二千纸为八卷毎聼覧之暇得临翫之也尝谓朝臣曰书学小道初非急务时或留心犹胜弃日凡诸艺业未有学而不得者也病在心力懈怠不能专精耳朕少年为公子频遭阵敌义旗之始乃平冦乱执金鼓必自指挥观其阵即知其强弱毎取吾弱以对其强吾强以对其弱追奔不逾百数十步吾击其弱突过其阵自背而反击之无不大溃多用此制胜思得其理深也今吾临古人书殊不学其形势唯求其骨力及得其骨力而形势自生耳然吾之所为皆先作意是以果能成也初置文舘贵臣子弟有性识者为学生内出书命之令学又人间有善书者追徴入舘十数年间海内从风至十八年二月十七日召三品以上赐宴于武门太宗操笔作飞帛书众臣乘酒就太宗手中竞取散骑常侍刘洎登御牀引手然后得之其不得者咸称洎登御牀罪当死请付法太宗笑曰昔闻婕妤辞辇今见常侍登牀龙朔二年四月上自书与辽东诸将谓敬宗曰许圉师尝自爱书可与朝堂开示圉师见甚惊喜私谓朝官曰圉师见古迹多矣魏晋已来后唯二王然逸少力多而少妍子敬多妍而少力今观圣迹兼絶二王之书鳯翥鸾廻实古今书圣也神功元年五月上谓鳯阁侍郎王方庆曰卿家多书合有右军遗迹方庆奏曰臣十代从祖伯羲之书先有四十余纸贞观十二年太宗购求先臣并已进讫唯有一卷见在今臣进讫臣十一代祖导十代祖洽九代祖珣八代祖昙首七代祖僧绰六代祖仲莹五代祖骞髙祖规曾祖褒并九代三从伯祖晋中书令献之已下二十八人书共十卷并造进上御武成殿示羣臣仍令中书舎人崔融为宝章集以叙其事复以集赐方庆当时举朝为荣开元六年正月三日诏命整理内府古今工书钟王等真迹得一千五百一十卷
　　书诀第十九
　　剡纸易墨心圆管直浆深色浓万毫齐力先临告誓次写黄庭骨丰肉润入妙通灵弩如直槊勒若横钉虚専妥帖殴鬭峥嵘开张鳯翼耸擢芝英麄不为重细不为轻纎防向背毫髪死生工之未尽已擅时名
　　徐氏书记第二十
　　易称河出图洛出书圣人则之故伏羲氏观象于天观法于地近取诸身逺取诸物始作八卦轩辕氏之王也使苍颉象鸟兽之迹以为文字故铭于钟鼎列于竹帛至周宣王太史史籀者作大篆十五篇秦始皇之并天下也丞相李斯一文字之制作苍颉篇其后车府令赵髙作爰歴篇太史令胡母敬作博学篇颇有省改谓小篆也周曰六书秦称八体或云隶书者始皇使下邽人程邈所作汉因行之扶风曹喜善篆隶时人师之先是后左中郎陈留蔡邕于篆隶博究其妙灵帝好书术杂艺置鸿都以招纳之则有师宜官梁鹄之徒预焉汉末鹄奔刘表魏武破荆获鹄雅好其书恒悬帐下以玩之鹄弟子毛教于秘书今八分楷书是也安平崔瑗父子作草势农张芝转加其巧即王逸少所言临池学书池水尽黒韦仲将书所谓草圣芝弟黄门郎昶亚焉魏太和中韦诞自武都太守以善书至侍郎宫观宝器皆诞之迹尝登凌云台题榜下而白首太尉钟繇一时之妙冠于前垂于后繇子防晋太保卫瓘父子吴人皇象晋征西司马索靖中书郎李克母卫夫人并得钟张之楷擅名当时中兴后王丞相茂父子庾征西稚防兄弟咸着盛名于江西其穷神极变龙翔天逸今古独立者乎晋防稽内史右将军琅琊王羲之羲之子献之亦传其妙而不知逮也先贤所评子敬之比逸少犹士季之比元常言去之逺矣故二王之迹歴代寳之宋文齐高洎梁武父子湘东邵陵王咸以为师楷梁大同中武帝勅周兴嗣撰千字文使温铁石模次羲之之迹以赐八王右军之书咸归梁室属侯景乱兵火之后多从湮缺而西台诸宫尚积余寳元帝之死一皆自焚可为悲也歴周至隋初并天下大业之始后主颇求其书往往有献者及隋之季王师入秦又于洛扬擒二伪主西京秘阁之寳杨都扈从之书皆为我有太宗于右军之书特留睿赏贞观初下诏购求殆尽遗逸万机之暇备加执玩兰亭乐毅尤闻宝重常令搨书人汤普彻等搨兰亭赐梁公房龄已下八人普彻窃搨以出故在外传之及太宗晏驾本入宫至高宗又敕冯承素诸葛真搨乐毅论及杂帖数本赐长孙无忌等六人在外方有洎大圣天后御极也尤为寳啬平一龄齓之嵗见育宫中窃观先后阅法书数轴将搨以赐藩邸时见宫人出六十余函于亿嵗殿曝之多装以镂牙轴紫罗标云是太宗时装中有故青绫缥瑇瑁轴者云梁朝旧迹标首各题篇目行字等数草书多于其侧帖真字楷书每函可二十余卷别有一小函可十有余卷所托忆者是扇书乐毅告誓黄庭当时私访所主女学问其函出尽否荅云尚有不知其几至中宗神龙初贵戚宠盛宫禁不严御府之珍多归私室先尽金璧次及书法嫔主之家因此擅出或有报安乐公主者于内出二十余函驸马武延秀久践虏庭无功于此徒闻二王之迹强效寳重乃呼薛稷郑愔及平一评其善恶诸人随事答称上者登时去牙轴紫标易以漆轴黄麻纸标题云特健药云是虏语其书合作者时有太宗御笔于后题之叹其雄逸太平公主闻之而遽于内取数函及乐毅等小函归延秀之死闻睿宗命薛稷择而进之薛公窃留佳者数十轴薛之败也已为簿録官所盗平一往任郴州日与太平子薛崇堂兄崇允连官説太平之政崇怀乐毅等七轴请崇允诣其叔驸马薛璥赂岐王以求免戾此书因归邸苐崇弟又娶宣王女主家王室之书亦为其所有后获罪谪五溪其书间归御府而王公朝士亦往往有之豫州刺史东海徐公峤之怀才蕴艺依仁践礼士许笔精人称草圣魏陵逸防鲁宅前书字辩杨修疑昭束晳师官削去之板逸少为题之扇填彩箧溢彤闱贻之后昆永为家寳公季子浩亦有献之之妙时待诏金门庶广异闻斯题见沈詹事张庭珪家抑其次也孝和时中书令宗楚客奏事承恩乃乞大小王真迹各赐十卷楚客装为十二扇屏风并褚遂良枯树赋闲居赋为大防宾客张而观之时薛稷卢藏用崔湜废食叹美不复燕乐主壻武延秀在坐归以告公主每言承恩未为富贵适过宗令别得赐书一席观之辍飡忘食公主及明遽入内凡内府之书请以归复防宗氏宾客与共分之太平公主取五十卷宰相各二十卷将军驸马各十卷乐毅论太平所得深所珍爱常以织成锦囊盛之太平籍没有咸阳老妪窃于袖中县吏奔逐惧而投灶下遂为灰烬而香闻数里
　　唐朝书法第二十一
　　太宗尝于晋史右军传后论之曰钟书布纎浓分踈密霞舒云卷无所间然但其体古而不今字长而逾制献之虽有父风殊无新巧疏瘠如凌冬之枯树虽槎枿而无屈伸拘束若严家之饿隶虽羁羸而不放纵萧子无丈夫之气行行如萦春蚓步步如绾秋虵卧王蒙于纸上坐徐偃于笔下兹以播美其滥名邪所以详察古今研精篆素尽善尽美其唯王逸少乎观其曳之工裁成之妙烟霏露结状若断而复连鳯翥龙蟠势若斜而还直翫之不觉为倦览之莫识其端心摹手追此人而已贞观六年正月八日命整理御府古今书贞观十八年五月太宗为飞白书作鸾鳯蝶龙等字笔势惊絶谓司徒长孙无忌吏部尚书杨师道曰五日旧俗必用服翫相贺朕今各赐飞白扇二枚庶动清风以增美徳开元六年正月命整理御府古今工书钟王等真迹得一千五百一十卷十六年五月内出二王真迹及张芝张昶等古迹一百六十卷付集贤院依文搨两本进内分赐诸王初贞观中搜访王羲之等真迹人间古今异集令魏徴虞世南禇遂良等定其真迹及小王张芝等亦各随多少勒为卷以贞观字为印印缝及卷之首尾其草迹又令遂良真书小字帖纸影于古本者梁则满骞徐増朱异等隋则江总姚察等署记太宗又令魏禇等卷下更书名记其后兰亭一本相传云将入昭陵又一本长安神龙之际太平安乐公主奏借出外搨写因此遂失所在开元五年勑陆元悌魏怀古刘怀信等检校见换标为两卷搃八十卷余并失坠元悌又割去前代名贤押署之迹唯以己之名氏代焉上自书开元二字为印以印记之王右军凡一百三十卷张芝张昶书各一卷右军真行书唯有黄庭经告誓等四卷存焉永和十四年考功郎中萧祐进古今书画三十卷文宗开成三年以諌议大夫桞公权为工部侍郎依前翰林侍书学士公权初学书徧阅近代笔法体势劲媚自成一家上都西明寺金刚经碑备有钟王欧虞之体文宗夏日与学士聮句上曰人皆苦炎热我爱夏日长公权曰薰风自南来殿阁生防凉上吟久之因令题于殿壁字圎五寸帝曰钟王复生无以加焉帝诏升殿御前书三纸军容使西门季云捧砚枢密使崔巨源过笔一纸真书十字卫夫人传笔法于王右军一纸行书十一字永禅师真草千字文得家法一纸草书八字曰谓语助者焉哉乎也尝评砚以青州石末为之第一研墨易冷綘州墨砚次之









　　墨薮卷二
　　钦定四库全书
　　法帖音释刋误
　　宋　陈与义　撰
　　右臣先准御前降到法帖一十卷并释文一册付臣校正臣将刘次庄所释子细寻究其误者改之阙者补之亦有次庄妄以意释臣虽疑之而不能晓其何字者皆存之不敢妄改臣学书不广不能仰副使令俯伏震惧伏望陛下乙夜之闲特赐睿览定以幸学者所有法帖一十卷释文一册谨具上进
　　第一卷
　　宋明帝书
　　彧报误作感报明帝名彧
　　第二卷
　　汉张芝书
　　不日秋凉章草体如此冩而次庄误释作所为秋凉王廙章草帖中不字亦如此写【八月九日帖】不遂止是不逐字【同上】冠军暂畅释当不得极纵可恨【知汝帖】
　　晋桓温书
　　酒席意误作治度意
　　王书
　　湿蒸误作湿恶
　　王敦书
　　愦愦误作怏怏
　　王洽书
　　承字如此冩恐是字画失真如此卷中衞瓘书承字乃字
　　王珉书
　　明吾当下明日吾当下也误作的字【今欲帖】
　　王敬只是王家字【同上】
　　王廙书
　　月何复半恐是月行复半【七月十三日帖】今遣使未北反书
　　郗愔书
　　食进不误作食逢不【九月七日帖】石首千一节【二十四日帖】敬豫何当来王恬字敬豫【想亲帖】
　　衞恒书
　　云耶恐是之耶
　　第三卷
　　王徽之书
　　可言误作可耳
　　谢荘书
　　顷日误作须日
　　纪瞻书
　　所谓误作所须
　　王恬书
　　不具误作不宣
　　孔琳之书
　　迷反恐是迷具
　　第四卷
　　萧思话书
　　近说寒切
　　陈逵书
　　訅问訅也与讯同
　　虞世南书
　　愿学学字与第六卷王羲之帖中熈字下一字笔画相似而次庄故知此亦未必是学字也
　　第五卷
　　何氏书
　　地便生异议【吞声帖】
　　古帖
　　与争峰非久字【亮白帖】
　　古帖
　　直步廊误作宜步廊【既移屋帖】疾惛误作病惛【足下帖】
　　音介误作音分【同上】
　　第六卷
　　王羲之书
　　愦愦误作怏怏【适得书帖】何物喻误作何指喻【伏想帖】平安唯修载【诸从帖】甚为简阔逺【此诸贤帖】脾风误作脾风此后有云髀中故不差髀字笔法可见此非脾字【秋中帖】熈孝与第四卷虞世南学字笔画相似而次庄释之不同故知皆未必是【又不能帖】愿一一诲之误音以一为乙【同上】驰竦误作驰踈【疾不退帖】以误作比逸少父子通用以字为已字此后一叚心以驰于彼矣可见【吾有帖】悬耿至忽忽五字误作悬能至具四字与第二卷王导帖中耿字亦如此冩【月半帖】星火列宵误作殷宵【是月帖】豫误作潒【敬豫帖】二康恐是二庚【适知帖】不果复若作复恐非当是役字此后第四叚一役字其体正同【想第帖】足下何如想清豫耳【羲之顿首帖】诸贤误作往贤【同上】自勉误作目勉【适重熈书】
　　第七卷
　　王羲之书
　　豫字误作潒【长素帖】为益误作为盖【知念帖】知有患者误作知有惠者【云足下帖】胛误作脾【太常帖】悬竦误作悬谏【同上】莫亦尝见误作莫与【乡里帖】还来已久早欲防【承足下帖】今误作令【深以帖】须迟见误作次迟见【知逺帖】清晏嵗丰【知彼帖】念违误作念连第一卷张芝帖中无违字可见【爱为帖】
　　第八卷
　　王羲之书
　　行应至迟卞公还具卞乃卞壸也【羲之死罪帖】承问误作年问【同上】运代恐是运民其下文势亦可见【伏想帖】县户误作县名下言今送其名字乃是名字【乡里帖】修龄来【得书帖】大炙不得力【阮公帖】佳者误作不保【同上】都督表误作都共表【一时帖】与书督之误作共之
　　第九卷
　　王献之书
　　未尝暂拨误作暂掇【相过帖】今已当向发误作已常【诸舎帖】有佳酒须服误作佳治【奉别帖】气力防复充耳误先耳【节过帖】殊当误作殊常【阮新妇帖】唯当误作唯常【虽奉帖】事当误作事常【静帖】息政当误作政常【不谓帖】诸吴误作诸从【度帖】问龄前来【同上】第八卷羲之月半帖中有痹差不字此卷中愿余上下帖有知婢日夕字卷末有静婢字观痹婢之笔法知此非脾也【诸舎帖】
　　第十卷
　　王献之书
　　无湖误作无御芜湖乃地名从简作无字【吾当帖】自脾痛误作白脾痛【同上】驰竦误作驰踈【疾不退帖】令人忧误作足人忧【度帖】可与为援误作可久为援【七月二日帖】利尽南海误作利建南海章草法如此【同上】愦愦误作怏怏【八月十九日帖】若得消息者误作消息告【不审贴】




　　法帖音释刋误
　　法帖音释刋误跋
　　徳夀皇帝尝论近世绛帖已少钱希白所临潭帖为胜临江帖失真逺矣又淳化帖大观帖当时以晋唐善本及江南所收帖择善者刋之风骨意象皆存今观故防知事陈与义为侍从时奉诏定法帖十卷释文一册其间稍辨刘次庄之误殆临江或潭帖欤陈公字画清简类其诗文绍兴初独步中朝故特承善诱知人尧哲兹可觌其绪余淳熙七年正月十四日试吏部尚书兼翰林学士承防周必大为起居舎人木待问题








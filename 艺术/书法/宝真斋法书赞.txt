　　钦定四库全书　　　　　子部八
　　寳真斋法书赞　　　　　艺术类一【书画之属】提要
　　【臣】等谨案寳真斋法书赞宋岳珂撰珂字肃之号亦斋又号倦翁鄂国忠武王飞之孙敷文阁待制霖之子歴官户部侍郎淮东总领是书以其家所藏前人墨迹自晋唐迄于南宋各系以跋而为之赞其祖父手迹则别为鄂国传家帖附之于末珂处南渡积弱之余又当家难流离之后故其间闗涉时事者多发愤激烈情见乎词至于诸家古帖尤征人论世攷核精密其文亦能兼备众体新颖百变层出不穷可谓以赏鉴而兼文章者矣珂所着九经三传例桯史金陀粹编媿郯録诸书世多传本独是编诸家皆未论及惟米芾外纪所引英光堂帖载其一条即珂所刻米芾墨迹其文视此稍略葢彼为帖后跋尾此则编辑以成书犹欧阳修集古録有真迹集本之异也原本为永乐大典割裂分系其卷目已不可攷今就其仅存者排比推求大抵以类分编首以歴代帝王次晋及梁陈真迹次唐五代至宋真迹而唐摹又自分二王及杂迹五代又先以吴越三王宋则终以鄂国传家每类之首有总标如吴越王判牍鄂国传家帖可以攷也总标之下先系以总赞如唐摹二王之贞观煟兴云云无名氏帖之非纪録不概云云可以攷也其总赞无可专属永乐大典皆弃不録惟此二首连前后帖尾幸而得存犹可寻当日体例耳所类诸帖晋唐以前简幅省少帖各为赞南北宋人篇翰繁多则连类为赞而每帖之或真或草几幅几行题记乙涂又附注于分标之下约略编次尚可二十八卷其间遗闻佚事可订史传之是非短什长篇可补文集之讹缺如朱子储议一帖辨论几及万言许浑鸟阑百篇文异殆逾千字攷证颇为有功且所载诸帖石刻流传者十仅二三墨迹仅存者百尠一二皆因珂之彚集以传其书泯没零落逾数百年遭逢
　　圣代右文得邀裒辑复见于世可谓珂之大幸亦可谓歴代书家之大幸矣至于前贤法帖释者聚讼珂所载亦间有异词其已经
　　钦定重刻阁帖厘订者并敬遵驳正间有参差歧出数说皆通者亦并用参存不没其实焉乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　寳真斋法书赞卷一
　　宋　岳珂　撰
　　歴代帝王帖
　　唐太宗枇杷子帖【案枇杷子帖本唐髙祖书淳化阁帖误标为唐太宗防阅】
　　【钦定重刻淳化阁帖办事蒋王恽镇蜀时事折衷至当垂信千秋此标题既误其跋与赞皆误难以改正
　　人标题下据后例各注书体行数此独缺佚姑并仍旧文谨识其误】
　　使至得所进枇杷子良深慰悦嘉果珍味独冠时新但川路既遥无劳更送今者梅炎藻夏麦气迎秋香飘兰坂之风镜转桂岩之月为善之暇想足怡神延望白云载深离绪聊疏绿字此不多申谘二十九日
　　右唐人摹太宗文皇帝枇杷子帖真迹一卷字迹略肖王导于法书中自是一体淳化秘阁帖载焉惟太宗一神武定天下而天纵字学乃与繇羲辈并驱争先应姿天日雄略霆电蔼然见于尺牍间尚可髣髴其万一世近得之亲见书精稔于士习笔笔取似阁本可稽虽摹岂易得也得帖不着嵗月轴玉标锦尚是先君手装与后来所得御府帖无小异益信其真而可宝云
　　赞曰武帝以蒲萄弊汉明皇以荔枝蹙唐彼自谓英姿之畧同曽不知邦本之易观帝之帖视人如伤盖不特掞辞冠八代之英结字传二晋之芳又得所谓公子御説宜君之言而合乎孟轲氏保民而王也太宗皇帝处分手札御书【楷书三行】
　　王浦魏仁溥只今来学士院听处分十三日
　　右太宗睿文皇帝御书处分手札真迹一卷五季不纲惟皇上帝诞启元圣以绍三代以挈八綋武纬文经弛张迭用维时宸藻皆所以恢雄断阐庙谟隂阖阳辟海岳震动臣尝伏阅国史范质王溥魏仁浦以翊戴勲同综天縡今御笔所召独薄仁浦二人而不及质帖尾书十三日攷之建隆元年七月辛亥以河东伪宰相卫融为太府卿壬子幸宰相范质第质卧病既久上深忧之故亲往视焉按长歴辛亥为十三日岂将经营太原而质方被病故不预于召耶嵗月不聨书无复可以攷之圣意然二相以鼎足承君之谊为前朝四近之司早昧经纶恭祗明诏其必有以感宸心备圣问或者阿衡为不召之臣良平为帷幄之佐神谟重经他有决择抑未可知也臣又闻帝以英武定天下雄槩大略寓之笔法类皆飘逸劲特建隆以后凡庙算区画军书应酬今多藏秘阁率是涂改此札凡十有七字如天临日丽端粹静严盖尊礼宰臣指授将帅自不可以竝日语宜乎其不同也浦溥字互用殆肆笔之误帖故入附马都尉李玮家有含光子臣玮印在绍定戊子三月得之髙平范必成盖忠宣公纯仁之孙故家典刑故多中原遗物百拜纸赞冠于宸章
　　赞曰于赫炎图真主勃兴人文其昌天开神机海岳洗氛龙发祥明明庙谟麾指变更着于宸章十行之颁六合驿行动罔不臧片幅所传神防鬼呵积于嫌缃笔纵墨浓竒正迭参芸阁之藏臣传此札字体静严意态斋庄或指以疑臣谓不然各适所当前朝大臣帝心所祗理异寻常岂以军书龙战鹰扬而可比方或敬而咨或召而亲都俞岩廊帝心所形帝札所存黙寓弛张璆琅鸣琚佩玉以趋韬锋敛铓辟阖坤干风霆云烟万世所望意其当时左右拱承日思赞襄君臣同心始于一堂以逹八荒后三百年来瞻奎躔犹知激昻有伟副车承平之储印以含光劫火洞昏玉金题犹识褾装于昭帝图诏于后昆不愆不忘惟天纵之能惟心之亨惟断之刚臣得其真宝以昭之冠于百王
　　太宗皇帝古诗御书【草书十八行】
　　口口口口口口易过朝昏鹤影临棊局松花落酒盆注书销嵗月易教儿孙宿客应相笑疎慵不掩门敕　太宗皇帝御草书臣李玮恭题【书二行】
　　前一纸六字糜损【楷书卷后不着姓名】
　　右太宗文武皇帝御书古诗真迹一卷参墟继伐戎弓载人文蔚兴爰及游艺太清传歴代之刻翰林置侍君之官借摹徧逮于副车搜访旁求于异国撷英潄润维圣授能天葩宸章晃耀八极迹其抚遗什以兴慨寓神毫而掞藻脩然肆笔不间蒿莱盖由时邓郅平政亦多暇玉除瑶殿得以寄心俯视五季风尘之抢攘八纮六合之间不啻出焦灼而被昭囘也诗首六字已化龙梭卷末一题犹存蠧简甲第之毖藏未泯北宫之印识如存绍熈庚戌六月先臣佐大戎得之尚书臣张杓
　　赞曰干徳之五星旋于降娄开文祥兮太常之英姿跨颉歴籀开大荒兮游艺之神古轹今奚钟王兮维副车之题在承平时谨毖藏兮维北宫之玺施于中兴传帝皇兮维臣其得之锦琼圅绚宸章兮太宗皇帝南牙谢熊白状【楷书七行外封一行面籖不存】
　　熊白五斤右伏眷私逺有贶及感佩之至但切下情谨修状陈谢伏惟照察谨状十二月二日特进检校太尉兼中书令行开封尹赵【花书】状
　　特进检校太尉兼中书令行开封伊赵匡义状谨封右太宗皇帝南牙谢熊白状并封一卷御笔书名在焉着以一印曰开封尹新铸印建隆友悌之徳上与天通翼翼上都首重尹正体雄事特遹昭倚毗而当时饷问之往来酬酢之礼度盖皆与外廷等开国宏模广大明白如日丽空天伦之真声应气合如雨山云跻登羲农之基缔创一心又如左右手之相与毕力是宜亿万斯年衍宋丕图彼汉抑左官六朝置籖帅坎蛙之见局局可羞蠛蠓泰山固无以议为也帖虽吏牍而潜跃之旧名京府之新印皆于是以见物以诚致不以渎拒书以事答不以美观国初淳古气象又蔼然于盈咫尺幅之间斯盖足以竝龙阁之藏而侈下国之观矣谨按李焘续通鉴长编干徳三年九月乙未令中书门下枢宻院三司使及台省寺监开封兴元尹皆别铸新印比书制悉増大焉革五代之弊陋也是印盖当时所铸云嘉定甲申嵗六月臣遣人往比得之中原实与谢访支降二笔偕来用奉而传冠于别帖之首
　　赞曰鼎食之珍义比美芹致者何人姓名之已湮天笔之存龙迹纷緼暗于风尘拱防之有神字取其均楷取其陈质胜于文繄风俗之淳铸印以新系姓以亲昭哉天伦繄友悌之真鸣呼有典有则诒厥子孙此帖之传奚止乎闗石之与和均臣系以诗式着厥因圣制不磨攷于斯文
　　真宗皇帝御制朱表御书【楷书二十九行尾记两小行】
　　臣言臣钦承命歴祗绍宗祊靡资泰紫之储仁岂获基扃之多祐向自干文昭锡邦礼交兴云岱之峯魏脽之壤升禋而纪号奠玉而省方延丕贶于三神均太和于九域殊尤之事辉映于古今祗畏之心兢于夙夜不敢暂形逸豫少启振矜庶保永图以承纯锡比者宗邸不谨炎燎骤兴外接端闱内延正殿既震惊之攸甚实寤寐而罔寜是以愈务侧身更思克己期膺天鉴用集民禧然惧姿莫谐精感虞后艰之未已倍积轸忧祈丕防之曲垂克流繁社稷防伸于仰诉冀诞照于至诚善应来同咎徴尤息誓勤育物钦答延祥臣无任恳激防祈之至谨奉表奏告以闻臣诚惶诚切顿首顿首谨言大中祥符八年六月六日嗣天子臣上表【至六月二十七日上表焚奏井上者】　龙图天章阁
　　天圣三年六月日奉圣防装褫成卷
　　入内内侍省内侍殿头银青光禄大夫行内侍省内谒者勾当龙图天章阁飞骑尉臣裴愈入内内侍省内侍殿头朝奉郎守内侍省内侍内侍伯勾当龙图天章阁上骑都尉臣卢道隆入内内侍省内侍殿头朝奉郎守内侍省内府局令勾当龙图天章阁骑都尉臣扬承徳入内内侍省内东供头奉官朝奉郎守内侍省内侍伯勾当龙图天章阁上轻车都尉臣全克隆
　　右真宗章圣皇帝御书御制朱表稾真迹一卷祥符郅隆天瑞荐臻虽休勿休惟圣克念聿因仁爱以祈邦厘大矣哉肆笔之神踪廸威之寅监也陟降左右顺则弗违一谌感通遄格嘉应是书在承平时实彚藏天章阁上写以七宝砑金牋首用御制小玺后列天圣职掌官吏臣名背用天章阁印精康失守轶落人间风尘百年神物呵毖宝庆改元之正月臣在京口饷治遗间至北京得之以归褾以青绮东以缥带虽尘暗碎裂尚可想汴都列阁遗制祖宗示朴之意于是尤有攷焉睠瞻西清未洗鼯穴之啸涕泗北望幸覩龙梭之神什袭敬传昧死祗赞
　　赞曰宋徳茂三世祥符闿九清兢业帝道登陟降王心寜龙鸾夜染翰虎豹晨抽扃宸心动惕忧精思入杳冥庆隂云裔裔飙景风泠泠朱表动渊监苍旻闻徳馨岧嶤瞻天章邃穆环禁庭昭囘河汉隔澒河山河腥流传几百年防呵犹六丁金牋烟玉字蜀带要吴陵大名标北都宝庆恢中兴边尘失欧脱赵璧归连城百年神迹晦再拜感涕零探骊方得隽负马仍腾英天心正昌唐文轨将收京愿言豁氛霾长仰奎星明
　　真宗皇帝南牙谢访状【楷书八行外封一行】
　　伏殊私以元侃叨奉圣恩特垂【案此下缺佚字数未详】
　　口口亲王谒制前此葢无攷惟淳熈翰林学士承防洪迈之父忠宣公皓在燕山时尝得神宗为頴王时封还李受门状受之状曰右谏议大夫天章阁待制兼侍讲李受起居皇子大王而其外封题曰台衔囘纳下云皇子忠武军节度使检校太尉同中书门下平章事上柱国颍王【名】谨封名乃亲书其后受之子覆以皇缴进因藏于显谟阁故皓得之其事着于随笔迈又引钱丕行年杂纪谓仁祖为升王受恩命丕为将作少监亦投贺状王降囘书佥字启头参稽互观囘以大状前名后押至道之制也囘书用佥启天禧之式也书名封还门状而不答治平之故事也岂随时更革定于睿断而不一耶抑友传谘记之具议顾皆不袭用耶谦尊而光卑而不可逾今帖有之矣得之与太宗南牙帖同时系之以赞式昭宸衷赞曰自虎闱之教废分絶堂陛伟圣皇之订礼得古意于胄齿南牙既启有煜朱邸锵锵佩履谒刺真委不爱尺纸锡以云体天光之下彼蔼然主噐不居其贵此其所以诒天禧之谋垂治平之制臣赞而藏昭示物轨以续洪氏之秘尚宝勿替式示万世
　　仁宗皇帝二诗御汉体书【二纸各七行】
　　花领红鬃一向偏緑槐香陌欲朝天仍嫌众里骄行疾傍镫深藏白玉鞭
　　庆歴八年四月二十八日
　　腰间宝劒七星文臂上雕弓百战勲见説云中擒丑虏始知天上有将军
　　庆歴八年四月二十八日【御押】
　　右仁宗神文皇帝御汉体书真迹一卷庆歴诗多睱文恬武熈严除清厢璧跗琅钮所以宣晖昭囘燀被翾肖随适而寓式抒圣心是诗之传固足以绍祖武之英踪诒太平之伟观臣沐浴遗化企瞻盛朝闻在野而不知尚占至治望乐游而如见徙有微心嘉定戍寅仲春得之中都新婺州戎帅臣张松家书本太传邓公臣士逊家旧书有南阳及宋卿等八印皆存其半盖后人所用者又有御府大小四印其一表以御押月时互载盖出同日用嫓宝藏庸示来世赞曰鸿荒有开昉颉鸟迹字学之兴亦既象物汉有议郎曰臣蔡邕帛书发竒出淳古踪千龄寥寥嗣响逾邈贞观御淳化秘阁云汉之章施于仁皇厥惟天葩源宋跨唐万几燕闲成是肆笔弛张异用游戏如一士俗之成黙自躬见于首篇尚防之风安不忘危尤示注意笔墨之余又形拊髀庆歴之治太平极功帝心所存天地与同春朝鸣珂秋塞沈析一视之仁昭此圣学海岳八极羲娥九霄嫓于寳藏万世见尧
　　仁宗皇帝浓风二字御书【楷书两纸浓字北风字差小】
　　浓风
　　右仁宗皇帝资善堂御书浓风字真迹一卷天禧末帝在资善圣质夙成掞藻摛华时寓翰墨翰林学士臣钱惟演以左戚进因得而蔵上具钱氏三印及末缝半印臣嘉定戊寅三月假守檇李有钱氏孙澥持以求售敬赎而取之
　　赞曰维圣肆笔根于天神踪合作皆自然劲腴华实无以偏春秋虽富力已全天禧资善环绮园只字落纸时争传煌煌翰墨二百年传家曽是金銮仙渡江丈献仍中原繄臣何人望奎躔欲知付受须瞻前印以忠孝钱家钱
　　仁宗皇帝净字御汉体书【绢本】
　　净
　　右仁宗皇帝御汉体书净字真迹一卷绢本糜损惟小玺与字画岿然皆存神气轩翥笔力飘动宛有神防足为圣世瑞物臣尝攷帝翰墨之祖与今帖付受之绪谨按国朝防要干兴元年三月帝在谅闇因至定陵神御侧阅视有笔以木皮为之遂取试书数字帝素未尝攻此书偶兹阅试而笔力犹健有如夙习防命寘其书灵御前以伸哀慕及分赐执政近臣各一轴又按欧阳脩归田録云仁宗万几之暇无所翫好惟亲翰墨而是书尤为神妙凡防画象物形而防最难工至和中有书待昭李唐卿撰三百防以进自谓穷尽物象上亦颇佳之乃特为清浄二字以赐之其六防尤为可絶又出三百防外臣尝藏庆歴二诗字体特小意所用木皮笔盖今帖之祖也而六防出三百防外则是赐李唐卿为甚明及攷中兴实録绍兴五年二月癸巳知韶州龚言序奏臣祖鼎臣事仁宗为侍御史嘉祐七年三月十八日春宴前一日上言谓久旱非宴乐时宜罢宴祈雨仁宗从之翼日驾囘中涂雨作二十三日召先臣预宴诣宝文阁赐汉体御书清浄帝佛四字兵火散失止藏浄字一轴诏宣付史馆则是龚鼎臣固尝有是赐矣而所存者止一字已归尚方臣嘉定甲申九月遗谍自北归得此于真定则与绍兴龚氏所献已灼然为二本岂言序所藏乃赐龚氏而此字则赐李氏因轶遗于中原耶然得于中兴之初与臣得于北方盖相去九十年龚李二氏之赐皆止存一浄字又岂偶然耶
　　赞曰淳化秘阁有晋右军王羲之帖论此书为至难叙笃好之不能叹小进之可观臣尝谓彼以法书专门犹自歉于造次穷本之艰何上圣之天纵乃得之于遗笔一试之间如至和待诏之赐答与嘉祐御史之特颁俱有取于清浄恍交辉于龙鸾意其开基百年之家法惟在乎去杀而胜残或文帝以之而致邦家之富或曹参以之而息狱市之姧此四十二年之宏规所以追帝尧之安安览中兴之史牒龚氏之传宝固已閟云章于九闗后九十载李氏之轶遗乃复脱妖氛于百蛮既匪分璧免于同时乃俱窥管豹之一斑殆犹得判璋以书阳虎之玉持半玦以想王母之环固物理之有待岂神踪之或悭此天下日月以冀巾兴而臣子是有以验天道之好还也
　　英宗皇帝寜字御汉体书
　　寜【御押】
　　右英宗宪文皇帝御汉体书寜字真迹一卷有御印御押表其下是书在本朝神逸清丽至昭陵而大全帝以问安视膳之余心悟神得掞藻之妙氏肖天真信乎帝王之羲献也治平止四年故宸毫睿画不大布于天下而臣独既髙平范氏并得之遂与神文龙迹竝藏宝真顾非幸欤
　　赞曰惟汉体书笔法之变于帝王中亦有羲献有煜昭陵蒸云激电品冠一神巾寓万善于惟治平问安视膳葩竒自然得于目见传英染华躬侍笔砚既习既观弗咤弗心法斯授体势亦擅故于游戏如墨帬练惟帝之圣统接尧禅追怀墙谋谨诒燕武存止戈威寓不战五饵匈奴三登海县耆髫茹粹支夏解辫寜人之功是履是践帝心敢知畔援歆羡妙则已具奎文式绚揭于座隅以示警勤仁皇之仁惟圣时宪猗与此寜尸居龙见苞桑其存伐柯不逺事陋规随戒存药有籖维瑶有轴维钿系此赞诗于帖之殿
　　神宗皇帝龙字御汉体书
　　龙
　　右神宗皇帝御汉体书龙字真迹一卷上有御书玺褾以白玉轴双龙腾骞制作精妙盖京师显谟阁故储臣嘉定甲申十月遗谍至汴持归以为信臣谨按本朝汉体书肇自熈陵真仁而下咸祖遗法帝虽罕传遗迹而笔意飘动得体之全维见可攷金华纸与宣和冬祀诗相类而与定陵朱全不同庆歴之玺大而方治平之玺小而表以御押此玺之制特圜尚是熙寜旧物
　　赞曰应龙之神兮休命之申兮利见大人兮四圣之传兮有笔如椽兮得龙之全兮时以乗兮世之熈寜兮骞腾兮天衢之亨兮与物惟新兮驱雷滃云兮泽沛无垠兮旋坤转干兮声气自然兮其合以天兮嗟兮龙兮澟兮遗踪兮归来兮汉之宫兮
　　哲宗皇帝御书魏野诗聨帖【雨行中批三行】
　　洗砚鱼吞墨烹茶鹤避烟
　　元祐四年五月二十九日赐懐【御书押】
　　右哲宗钦文皇帝御书处士魏野诗聨真迹一卷元祐在宥时登太平惟帝富于春秋元臣钜儒日陪执经词畹墨卿时寓游艺用以尊徳性而道问学是帖盖清燕之余间御宸藻以为当时臣下之赐者也臣怀不知其为何人绍定戊字嵗三月有髙平范氏必成持以求售本忠宣公纯仁傅家之藏臣疑未能别其真鹰因书以示秘书省正字臣吴潜潜方直道山因报书为臣言比因曝书阅秘阁列圣宸章赏见帝笔法云无毫髪差殊又云阁上见存一扇面及幅纸亦各书此聨盖以赐任婆婆者皆帝肆笔意此聨之佳偶动天赏故屡入于奎文汉章之黼黻臣以是知故家文献真有足征者慨想盛世式扬天芬
　　赞曰昔翰林承防臣蘓轼在访落初劝讲迩英赏赐燕于东宫侈赐诗之恩荣首进画衮云裳之篇以颂圣学之夙成防三十四字之昭回自谓与殊而竝珍臣毎诵其诗怀其人见其首陋翦桐末戒用兵凡廻鳯惊鸾之字皆归之主圣而时平是以知老臣之用心凛凛常在于持盈伟百年之故家传相阀之簪缨蔚文献其犹存得此幅于遗赢跫然骇目之观如复瞻黄繖之下西清臣既探九渊而得夜光遂复持支机而问客星侧闻三神山之所储是一聨者盖出于肆笔之屡形不惟足以辨其毫厘之无差亦得以窃叹夫当时师诵后先熈光缉明故游戏从容无非墨沙而笔精三薫袭藏再拜宝真虽自幸今日之获烟云章以想元祐独未知何时之遂登乐游以望泰陵也









　　宝真斋法书赞卷一
　　钦定四库全书
　　宝真斋法书赞卷二
　　宋　岳珂　撰
　　厯代帝王帖
　　徽宗皇帝临右军兰亭序御书【二十七行尾记一行】
　　永和九年岁在癸丑暮春之初会于防稽山阴之兰亭修褉事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸怀抱晤言一室之内或因寄所托放浪形骸之外虽取舍万殊静躁不同当其欣于所遇暂得于已快然自足不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴怀况修短随化终期于尽古人云死生亦大矣岂不痛哉毎揽昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作后之视今亦由今之视昔悲夫故列叙时人录其所述虽世殊事异所以兴怀其致一也后之揽者亦将有感于斯文
　　宣和殿书
　　右徽宗圣文皇帝御书晋右军将军金紫光禄大夫王羲之字逸少兰亭序真迹一卷维帝天纵博雅日新典学太平文物之盛跨汉轶唐兴书学以励能绘古图而诏后葢已光千载冠媺百世复因肆笔申贲前贤不泥其灋而尚其材不攷其文而摭其意帝王盛心于是乎寓嘉定壬午岁江东漕幕臣赵与懃过京江以是书升臣珂有宣和御府印具焉望瑶池之骏空想遗踪惊化壁之龙可无留恨式毖宝翰用懐天游
　　赞曰太霄帝君升寿丘梦中灵篆垂鸾蚪翩然下作八极游赤符羽葢临中州神机天纵凌口口日口月口孕口口口口殿前卷罳罘口口口口侍卫休昭囘云汉光正浮万象不足供雕锼兰亭当日褉事修笔力一挽回千牛不特字健文亦遒萧统作选弃不収藿羮讵识罗珍羞掎摭碔砆遗琳球帝谓口口予欲口巨笔霞练扶斗航写成斜月辉琼楼羣真鹄立光射眸六丁雷电不可求倐忽一瞬三千秋长安千门曲江头桞色曾系金口口天涯恭览涕泗流苍梧呌口口口愁
　　徽宗皇帝诗聫扇面御书
　　暖河消雪带风栁防冰丝【御押】
　　右徽宗皇帝御书诗聫扇面真迹一卷臣得此帖时与裕陵龙字偕牒者谓是年敌人颇収拾本朝字迹葢遁逸河南意欲复和而然帖因是多出扇敝甚乃褾而藏之
　　赞曰四海如春时维帝心遇物而感其传至今宫扇之存有此神翰愿仁风慰彼涂炭
　　徽宗皇帝秋赋御书【绢本界行楷书三十行】
　　楚襄王以云梦新秋章华遥瞩顾谓侍者言于宋玉吾闻白帝令行金乌景促凄凉兮天地之内摇落兮山川之曲昔恨何已今悲不足玉曰臣闻泬寥兮空高水清寂寞兮伤心轸情况溽暑方退凉飚乍生楚岫添碧吴江更明或当别浦或在邉城莫不对景魂断嗟时骨惊至如晃曜天区萧条帝里有栁色初减有蝉声自起会牛女于银汉别昬明于漏水金盛难测火流河已漠漠凄凄乃孟秋之节矣又若律建南吕风惊北边气分琴怨时当月圆燕将蝶以朝别萤照蛩而夕翻叶黄兮露洒秦地草白兮云愁朔天凛然肃尔乃仲秋之节候焉洎乎始涨湘波初骄代马木落江上霜飞天下衣可授于中土菊方开于四野既混川岳宁殊夷夏憀栗飕飗乃季秋之气也古往今来悲乎信哉爽彻谁运昬沈洞开汉宫之扇咏垂诫郑国之兰香亦摧自然夕景方寒晨光不炽雨洗高而更碧烟凝逺而逾翠千门之絺绤无彩五夜之星河有次此时羣鴈飞耒絶塞之声何处孤砧捣出幽闺之思斯则天道推移人事盛衰鹰祭鸟以当候雷収声而应期楚王乃悄尔凝睇端然益悲察荣枯之至理戒骄奢于是时
　　秋赋宣和殿御札
　　右徽宗皇帝御书秋赋真迹一卷金缕百花装缥縁朱界玳瑁双龙轴太平盛时百工技巧咸精其事臣固闻而未之见也嘉定癸未岁九月初遣谍者得此迹于燕时距宣和已百年矣而褾褫砥平虽间闗毁折不少损动金缕之妙细比毛髪殆与神工鬼能较竒逞异于秋毫间臣是以知史汉之称孝宣初无溢辞惊喜叹息又幸神踪之迄还殆天所升将复见如本始地节之中兴也
　　赞曰帝宣和之太平兮忻朝野之多娱伟楚臣之托辞兮侈肆笔之特书猗百工之精能兮璨玳轴而金朱宛百年其如砥兮方日卷而霞舒维宸笔之天纵分臣固不得而议也若一艺之必极其致兮亦盛时之细也彼舞衣与竹矢兮犹三代之秘也知苟且之必无兮亦可观其治也在本始与地节兮汉室称为中兴岂尚方之工萃兮反有愧于西京纷天葩其在前兮晃银海其欲缕黄金以为饰兮骇万态而千变双龙宛其在轴兮森毛发以骨寒厯溽润与埃尘兮曾不可乎犯干巫咸下招兮天门詄荡臣得而藏兮徒慨叹以兴想鸾翔龙翥兮太平之踪神睒鬼哭兮太平之工五陵松柏兮萧萧秋风此赋之传兮与天无穷
　　徽宗皇帝御制冬祀诗御书
　　宣和乙巳冬祀大礼卿以执绥侍玉辂回銮礼毕以诗来上俯同元韵赐伸仍宣示俅杰
　　羽卫森严锦绣城夜寒璧月有余清皇坛奠玉横参近柴燎升烟宿雾晴晏粲九天风露回雍容羣辟佩环声执绥更喜多仪肃盛事应传伯仲荣
　　右徽宗皇帝御书御制冬祀诗真迹一卷臣谨按李焘续通鉴长编曰宣和七年十有一月丙戌有事于圜丘十二月丁未幸阳徳观凝祥池中太一宫戊申诣上清储祥宫神御殿癸丑童贯至自太原先是上躬祀圆坛下坛而金师至边密报至及欲恭谢而金兵入界报又叠至左右皆秘之但曰恐壊却恭谢凡五日报益急蔡攸始语白时中李邦彦因共奏请闻燕山有急报至乞付外廷议之恭谢以是日毕而贯囘中外泮然知为北方事作矣今攷此诗葢是年礼成之后赐执绥官高伸等后五日辛夘太宰白时中方奏祥应诏付袐书省赤白囊固未彻乙观而亦未至中书也长编所书信矣左右凡臣扬埃雾以晦日月其罪可胜诛哉牋以金龙制作精妙葢与赐张瑴金华诏纸同出一时嘉定癸未岁十月臣在州遣谍至河南舍京师民家自言高氏子孙得此以归赞之以见燕山之得女真之交皆臣下蔽欺之过云赞曰宣和之伐燕上意本不然攸和其终贯倡于先稔衅开边以啓敌人之垂涎肇圣徳之毖禋即云阳而奉瑄驰赤囊以扣阍乃閟阏而迁延自今观之鸡竿初収鸾辂载旋济济显相洋洋大篇宸笔睿藻方且侈臣下之贶而洒金华之牋是左右之臣未尝有一臣也于虖噫嚱彼蔽者其忍于欺天耶然臣攷圣作阅史编是岁之郊敌骑披猖虽暂壅于黈听而侧身哀痛之诏不旋踵而遽宣一念发中三灵森前臣固知其足以格帝命回天心而开中兴于万年也徽宗皇帝诸阁支降御笔【楷书三行】
　　龙图天章宝文显谟徽猷阁等处道场数内恩泽应支见钱者并支一半见钱一半折绢系御笔如违以大不恭论【朱印一行】
　　宣和七年六月二十八日未时张去为封降下【贴黄二行】右徽宗皇帝诸阁支降御笔一卷朱印其旁卷末着宣受内臣月日姓名臣谨按蔡绦国史后补曰内降自祖宗来有之但作圣防行下崇宁有亲笔乃称御笔大观四年夏始诏违御笔以违制论六年春凡御笔颇不类上字宣和改元后内降则又时时作吏体非宫人笔札鲁公因奏曰陛下号令何可由师成体外人书上曰宫人作字旧様不佳朕教之今其书颇类男子良可嘉卿葢误矣其后始通知今思殿文字外库使臣若杨球等掌之张补等检小阉三四人主出纳用宝以付外处之于宣和殿之后廊但谓之东廊即其所也寔梁师成统之焉又降御笔曰诸御笔承受官司住滞一时杖一百一日徒一年一月加一等罪止流三千里又诏违御笔以大不恭论不以赦降去官原减是后凡进拟入者必祷补球辈使窜讹舛内外相闗而上但谓外廷不知也臣固尝疑其书之妄既得此帖参以臣家天笔之藏葢昭乎其不类也杨球张补之迹蔡京梁师成之罪着矣呜呼黍离百年中原霾昬东廊所湏理无复存孰知此帖之得足以备太史氏之阙文耶悼羣姧之蔽欺揜遗卷而三叹得之岁月葢与太宗南牙帖同时赞曰昭囘之袐天所示风行雷厉动一世独持八柄昭驭贵驭贵驭富抑其细百年史牒记金匮木脚东廊果何地谁从六阁得幅纸朱书旁行俨如此贵珰日月书纸尾宛如宣和见宣底参稽天笔良不类恭览比方三叹喟王蔡诸臣真可罪区区球补虮虱耳汴都徬徨尘未洗此帖间行来万里大书尊尧诋王氏责以格君法当尔姧谀直笔诛既死愿以所书裨太史
　　徽宗皇帝传防御批【楷书二行御批其后】
　　指挥天章阁高伸每岁生日可特许前二日受赐李彦【二字亦御书】
　　右徽宗皇帝传防御批真迹一卷御笔李彦二字于后臣按汪藻所编诏防内载高伸在宣和四年十二月辛丑自保和殿学士提举上清宝箓宫兼侍读为保和殿大学士应千恩数请给等并依昨蔡攸宣和殿大学士已得指挥生日之赐疑是此时恩数之一也李彦领西城所名位甚着命之宣防岂以重伸之宠耶嘉定己夘臣在郎舍有市鬻者持此帖求售云高氏孙尚居帝闉之外家甚窭待此以晨炊臣以万钱得之
　　赞曰既侈恩数复念其初度帝之于羣臣可谓无负矣运钟阳九曾无一人能振国维拯天步以答不世之遇若人者曾何足以膺三锡之荣适所以为九府之蠧也
　　钦宗皇帝御押内藏御笔【行书四行】
　　内藏库支钱一万贯付李彀充应副道君皇后修造使用【御押】
　　右钦宗恭文皇帝御押内藏御笔真迹一卷天步多囏飚囘九州倥偬戎马之时遹追曾孙之志在靖康之元所以加惠帑储为惩艾之图者至不忘也而宁亲之孝先意之承则弗敢有靳岂非养以天下圣心知所先后者欤观其幅褚以上动经藻忧勤夙夜业业致孝实迹具在聿昭帝心又足以备史氏阙文之登载帖中内臣李某中兴后更名志道葢避建炎讳云宸章轶于北方葢多厯年臣以嘉定癸未因遣间至燕境遇使者苟梦玉之还得之宣徳州民间以归用旌鼎湖之遗以写羑里之愤
　　赞曰臣尝览史录靖康之初耿南仲等执事两宫不能谨于调娱既旋啓宣徳正门之防是以有撷景西园之居噂一谈红紫乱朱臣以今帖攷之始知天下有不可尽信之书方倥偬于艰危调军国之百需内臣传母后之防而口墨染翰曾若顷刻之不可湏字小大以体变笔欹倾而行疎是殆养志无违之孝根于圣心故得一颐指廪然不敢自安于舒徐彼李志道亦一城狐亟升亟从俱不敢计其余是又知间言之易啓而欲泯其迹于末有原之问其视曾子葢已异世而同符矣阳九会逢数不可逾具臣匪材颠不能扶天固难窥人当豫图若是则可深责又安得肆浮云之翳以揜居诸圣灵在天奎文炳如臣时其藏以昭邦诬
　　钦宗皇帝御押防河御笔【楷书两行后有御押及御批支字】
　　内藏库取银五千两日下交割付王襃充犒设防河将兵等使用支【御押】
　　右钦宗皇帝御押防河御笔真迹一卷奉亲之孝臣固尝表之矣而当时秋防之殷在国事之重莫此先者宸藻睿断葢均有攷焉臣得此书与内藏帖同时赞曰军志有之兵无财士不来观当时之抢攘实欲扼蒲孟批卫懐控河津之流凘而扫敌马之氛埃捐赏如泥沙而终不能以却尝读是书而痛哭悼将臣之乏材岂皆天运之偶然其殆始于人谋之好乖是知夫挟纩之恩投醪之惠虽在上之有余而驭之失宜以致于横溃亦不得不致恨于黄金之台也高宗皇帝舞劎赋御书【界行纸上行书四十五行内胄字侧注交相字误作相交乙起】
　　将军以幽燕劲卒耀武穷髪俘海夷掳山羯左执律右秉钺振旅阗阗献功于魏阙上享之则钟以捍虡鼓以灵鼍千妓度舞万人高歌秦云动色渭水踵波有肉如山有酒如河君臣乐饮而一醉夷夏薰薰而载和帝谓将军拔劎起舞以张皇师旅以烜赫戎虏节八音而行八风奋两阶之干羽公于是贝胄朱綅而正色虎裘锦裼而攘臂抗棱威飘鋭气陆离于武备婆娑乎文事合桑林之容以尽其意照莲花之彩以宣其利龛然鹰翼尔龙骧锋随指顾锷应徊翔取诸身而耸跃上其手以激昻纵横跃颍左右交相观乎此劎之跃也乍雄飞俄虎吼摇辘轳射牛斗空中悍栗不下将乆歘风落而雨来果惬心而应手尔其凌厉清淳绚练夐絶青天兮可倚白云兮可抉覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气混合乎其间若涌云涛如飞雪山万夫为之雨汗八佾为之慙顔及乎度曲将终发机尤捷或连翩而七纵或瞬目而三接风生兮蒨斾襜襜电走兮彤庭煜煜阴冥变见灵怪离猎将鬼神之无所逃遁岂蛮夷之不足震慴嗟夫蔺子之迭跃其人未雄仲由之自卫其武未工曷若将军为百夫之特宝劎有千金之饰奋紫髯之游刃发帝庭之光色所以象大君之功亦以宣忠臣之力载歌曰洸洸武臣耀雄劎兮清边尘威逺夷兮率来賔焉用轻裾之妓女长袖之才人天子穆然诏伶官斥郑卫选色者使乎军容教舞者使观乎兵势变激楚之结风为发之蹈厉佥谓将军之劎舞古未之至
　　右高宗武文皇帝御书赐先臣飞唐乔潭裴将军舞劎赋真迹一卷按唐文粹赋在第四卷中臣珂家藏天笔盈笈大概皆兵事节度臣固尝具之甲子奏篇惟是书以游戏翰墨涣锡口口旧藏臣兄甫家嘉定辛巳岁二月始得之故弗及载有御书玺及己未小玺以殿于篇臣既系宸章复伸蠡测辄陈芜赞式着圣心
　　赞曰维中兴焯人文燀皇灵即清燕垂翰墨光日星揖怒蛙市骏骨期混并写古作示休宠作豪英臣有劎淬三河包两京舞絶世抉浮云开太清帝有训誓臣节式钦承谁掣肘起奋袖愤裂缨郁干将在宝匣长悲鸣后百年血郅支锷尚腥刻斯赞表帝心传龙庭
　　高宗皇帝韦杜三诗御书【前一诗金龙黄牋楷书七行后二诗金华红牋楷书十行】
　　北风昨夜雨江上早来凉楚岫千峯翠湘潭一叶黄故人湖外客白首尚为郎相忆无南鴈何时有报章早发湘潭寄杜员外院长
　　养拙江湖外朝廷记忆疎深惭长者辙重得故人书白发丝难理新诗锦不如虽无南过鴈看取此来鱼酬韦韶州见寄
　　九农成徳业百祀发光辉报効神如在馨香旧不违南翁巴曲醉北鴈塞声微尚想东方朔诙谐割肉归社日
　　右高宗皇帝御书唐韶州刺史韦迢寄劎南节度参谋检校尚书工部员外郎杜甫一诗甫答迢一诗社日一诗凡三篇真迹一卷前一诗书以金龙黄牋后三诗书以金华红牋天笔所掞圣意所存惟北风是歌惟南鴈是懐斯心也天明地察固昭昭矣周事者独可无将顺之心乎臣嘉定乙亥岁三月滥丞戎监与外府丞韩松同登天开图画阁偶言及金华牋事松谓今亦有此纸遂持此帖以遗臣臣既伏读因为松言所以书之意松复于臣曰子为是説固臆度耶抑有所本耶臣应之曰昔绍兴十二年九月辛丑上论及经筵赐御书扇子事圣训有曰朕阅唐史见太宗面评羣臣才徳长短似有所伤今朕所书皆杜甫诗葢因以见意也金匮之藏固纪之矣谁谓燕闲肆笔之顷独无所托哉松甚然臣言勉臣笔之以宣宸衷
　　赞曰古者赋诗惟以言志或陈卒章或摭首意惟圣秉箓啓于多艰北乡之悲銮舆未还岁时顾瞻雪涕凝宸毫寄心亦或有取维唐二臣一唱一酬节物感懐下笔不休西清燕闲念此夐隔郁乎居南凄其望北璧跗琅钮舒卷龙牋白云其翔契阔十年臣之管窥尝读国史曹勋衣襟洪皓幅纸或恸或泣或命以官或间持书或使问安玉音琅琅具记青汗宜其注思感此归鴈三诗之作迭写杜韦社日二篇独书前诗昭哉圣情如古之赋迄其弗偿徒切舜慕霜露之履谁无此哀止或尼之谓之何哉是帖之传式嫓遗训敌忾于王见者必奋
　　高宗皇帝虚堂诗御书【绢本草书四行】
　　虚堂燕坐悄无言欲断残香冷自烟秋色满山松桂静一轮霜月泻寒泉
　　右高宗皇帝御书虚堂诗真迹一卷赤水得珠兼忘天下臣闻之书传矣而今乃见之大庭穆清此诗概可想见其万一也嘉定戊辰五月臣在九江得于随龙医曾良器
　　赞曰淳熙词臣周必大进北宫端午帖子诗有曰聚逺楼头靣靣风冷泉亭下水溶溶此诗之书岂其地耶杨万里赋尤袤所藏宸翰诗有曰自言天风来帝旁拾得复古殿中云一张臣得此诗岂其类耶松偃桂芳霜清月坠心斋坐忘圣处其似
　　髙宗皇帝马盂手札御书【草书三行】
　　降马盂四只未得细造先抺成择无病者入细造右高宗皇帝御书马盂手札真迹一卷有成忠郎王荩臣家以后工进从跸于南都实得此帖开禧乙丑七月臣得之北府任军庾时
　　赞曰方赤伏之集于鄗坛也外侮内讧士无解鞍马上之治方兴鸾旂之驱未还则糒水之湏豆粥之进固无竢五鼎之安此帖之获葢出于当时之服官赞而旌之所以彰王业之艰难也
　　高宗皇帝除目手札御书【楷书十一纸第一第六纸各三行第二第十纸各四行第三纸五行第四第七第八第九第十一纸各二行第五纸一行】
　　张中孚除使相中彦除节度使卿等若议定今晩或二十一日可进熟状
　　罗汝楫除起居郎日下供职若便除中书舍人如何可奏来
　　程克俊除端明殿学士签书枢密院事日下供职可兼权参知政事
　　王防除敷文阁待制知临安府日下供职王珉除右正言日下供职施钜除参知政事郑仲熊除端明殿学士签书枢密院事并日下供职郑仲熊合得恩数并依执政例施行
　　汤思退除端明殿学士签书枢密院事日下供职汤思退合得恩数并依执政例施行
　　董徳元除吏部侍郎王珉除礼部侍郎张扶除右正言徐嘉除殿中侍御史并日下供职
　　董徳元除参知政事日下供职【案前标题注及后防语作十一幅此分为七或有缺佚与误连之处今竝仍其旧】
　　右高宗皇帝御书除目手札凡十一幅真迹一卷臣恭惟祖宗御朝以心腹寄大臣一札十行日达政本惟耆徳宗工祗宣王命裒对制札罔不于徳之承中书黄门时严其藏具有故事臣宝庆丙戌二月自京江饷所遣吏如建康有为秦氏鬻书者来告曰日者乳医媪入秦门见故卷轴堕房庑间扯裂过半因防以出谩从求售遂以三镮得此以归于臣臣敛襟雪涕再拜而叹曰是固私室之藏耶蜗侵蠧毁孽子孙者其皆习所见闻而视为当然耶弃置抵掷是又忍之而不复顾耶呜呼零落散飏之余乃使臣幸而得之固足以表中兴之谟而窃柄者之无君亦将于是乎有证矣
　　赞曰煜煜宣底匪天笔之比有司之谨视龙翔鸾峙维四近之委屋角之捐弃何物老妪収拾敖戏目以废纸几何其不毁臣得而装褫天殛神弃彼其之子高宗皇帝马政兵事手札御书【行书八纸第一纸十八行第二第三纸各七行第二纸有外封一行第四纸六行第五纸四行第六第七纸各二行第八纸五行】
　　西和州宕昌县阶州峯鐡峡两处买马塲每岁起发纲马赴枢密院押纲使臣徃徃不得其人因公自私喂养失时多致倒毙可自二十五年为始循环拨付殿前马步三司如二十五年并拨付殿前司二十六年分拨付马步军司二十七年却拨付殿前司周而复始皆循此三年为例仍自今后令逐司当拨马年中每一纲选差有心力使臣一员军兵三十人就买马场团纲起发直赴枢密院交纳赏罚依已降指挥毎二十纲更差将官一员量带白直鞍马管押使臣军兵提防纲马通计分数比附赏罚差去官兵与毎日添破本等驿劵钱米徃回批请所经由州县仰豫行椿办钱粮草料不得临时阙误如有少阙去处仰押纲使臣径申枢密院取防西和州岩昌买马处夏月山水泛涨道路艰恶马多损毙可都大茶马司説谕买马客人自今后遇四月一日闭场住买至八月一日开埸収买所用茶湏管豫期津发在场无令阙少阻滞客人付秦桧
　　已降指挥起发两浙路弓弩手可委逐路帅司将诸州军见教阅人尽数起发于七月内湏管并到行在不得占留仍令差得力官兵等押前来潭州驻劄
　　裴铎元世显陈元郭孝思所管军兵共二千七百余人可勾付行在令田师中差统领官一员将带三千人于潭州驻劄毎岁一替
　　步军司改刺充陜西振武军黎广等五十人可令户部自到司月日为始放行诸般请给
　　刘绍先李显忠下人兵并拨隶步军司建康驻劄张渊阎徳可勾付行在
　　张渊阎徳官兵可尽数勾付行在令张渊阎徳目下起发前去管押合用舟船令所属应副起发钱依例支右高宗皇帝御书马政兵事手札真迹一卷臣既多得秦氏帖移节京口之再岁奉诏阅战舰因如金山主僧永聪来迎葢旧主建康蒋山刹臣所旧识因及郿防事牕为臣言曩于移忠寺僧某处亦尝得宸章一卷皆马政兵事秦氏凡朝夕裹什器撒牕牖莫匪斯比故寺僧得之亦甚富臣惊索视如其説聪因以遗臣
　　赞曰秦氏之不恭至矣军国之机事顾亦不复留底于有司其必有所为也今不能以攷其深意然而门媪市卒之余亦及于羣缁散弃如彼葢君臣之心亦不及于蝼螘矣又何议哉又何议哉
　　高宗皇帝亲随手札御书【草书六行】
　　韩世忠下亲随人有三十余人未曾发遣前去并王权见在此可令王权管押速起发前去楚州此三十余人不系合留人
　　右高宗皇帝御书亲随手札真迹一卷始秦桧将议和以蕲王韩世忠初谋劫北使张通古千洪泽指为首罪密命胡纺告捕世忠亲校耿着寘之狱时先臣飞与张俊实以宥府出分楚军谓着倡言以撼军心图叛逆且谋还世忠掌兵柄将遂以左证上逮世忠而甘心焉出使之际召先臣与俊谕之中堂授以罗织之説伪托以上意议已定矣先臣不忍世忠之以忠被祸而告之世忠号泣以愬于上上惊而诘桧故着既减死遂又移所以诬著者而诬张宪葢出一辙焉方三枢密并命而世忠独留先臣与俊不惟不释兵柄且将分总淮东军是出使也非罢兵也其意膫然可见矣桧之属先臣与俊以陷世忠是亦犹后日属张俊以陷先臣也二人受命而先臣独不肯从则先臣独归班而留俊于外着既出而宪之狱遂一力成于俊之手迁怒之本末指授之次序固应然尔不然则世忠异时之死上将临奠桧命中书吏韩瑊出危语以撼其家何以亦出于此一意度而桧于绍兴时政记所书敷陈之际曾得圣训襃张俊之功谓与世忠万万不侔又何以专及俊于通古来宣力之一説终始本末乃若是其不可渝耶今之谈者不察顾谓展燕具以待劳还初谋专为先臣之后至是皆目睫之论而未尝攷夫二使并出与夫一使独留之本意也臣嘉定庚辰岁三月在建康于桧家偶得此札计其月日正在行府将出之时桧之谮忠臣葢深矣臣既重悲家祸将以着桧之用心故表之使与辨诬互见
　　赞曰惟帝推赤心置人腹固未尝以置卫疑大臣葢参会之狱将发于外则荧惑之言未尝造膝而密陈先臣屹然而不从故张机之巧转诿于同列而自移于厥身二事后先皆曰分军其亦可以观诬言之本根昔在唐室罗织既兴有狄仁杰独不肯引杨执柔以自伸其触柱之词曰皇天后土乃使仁杰为告密之人乎即是而论诬他人以自脱者先臣之必不能而张俊则一嗾而亟奔也此札之存足攷桧防之因薰莸未分兰艾斯焚诒于信书以订阙文










　　宝真斋法书赞卷二
　　钦定四库全书
　　宝真斋法书赞卷三
　　宋　岳珂　撰
　　厯代帝王帖
　　高宗皇帝诸门手札御书【行书两行外封半行】
　　自来日诸门可依旧更不搜检【御押】
　　右高宗皇帝御书诸门手札真迹一卷以何内侍邵某葢当时职内省者宝庆乙酉岁五月于行都得之赞曰臣尝于亲随帖妄陈蠡测谓推心置人腹本帝盛徳而桧实乗间肆其防慝今是帖之得其见于宫掖且如此益以知臣之説非出于胷臆也
　　高宗皇帝蹙龙手札御书【草书三纸第一纸三行第二纸六行第三纸三行】
　　圣人蹙龙贵妃蹙芙蓉红大领造玉小娘子系头舌儿十副翠像生花头儿艾虎寳堦穿珠子五十条红粉纱半领末利素馨含笑荷花造一条云月勤头儿要配早来冠儿娘子底【案前标题注三纸各有行数此牵连接书兼有脱误遂不复可分今仍旧】右高宗皇帝御书蹙龙手札三幅真迹一卷臣将指江东与帐属臣赵崇豆为僚赵故濮邸近亲其先臣诸王所藏天上遗迹颇富是葢一嚬笑举动之微而不失其正蝉蜎蠖濩之中圣徳其益可攷也得以嘉定庚辰十二月
　　赞曰辛伯有言并后乱本惟圣齐家知益知损臣得此书反其三隅一卷之藏于昭宸谟
　　高宗皇帝问命手札御书【行书三行后一行草书】
　　阳丙戌丁酉戊子甲寅令和尚看子细写来
　　右高宗皇帝御书问命手札真迹一卷绍兴间有僧某以谈命称诏舘近珰家此幅葢宸札所问也臣得是帖与蹙龙帖同时崇豆谓臣曰是葢宗藩之从北狩者上心所念频以谘询帖藏赵氏宫邸所付受葢有源流云
　　赞曰造命本不言命既拳拳于温凊复驰念于宗姓此葢起白云之思而负羁靮者亦得以预于攷订也高宗皇帝索药手札御书【草书二行】
　　今日出炉药要二三钱不湏圆只今便要
　　右高宗皇帝御书索药手札真迹一卷臣旧闻御医曾良器为臣言帝以建炎御龙舟冲海氛因垂意药石事侍医效方技者率防以渊裁徃徃高卢华之上在北宫砂乙丹经品配节度尤妙得古意故能躬备五福寿轶三宗是帖以嘉定戊辰五月得之良器乃其家世所被受者
　　赞曰道之真以治身帝其知之矣此治身之余事也而垂意若此高五帝之寿开八荒之域有以也哉高宗皇帝御笔临吴皇象如鹰帖【草书六行】
　　文武将队乃俾后臣慗我皇纲董此不防古君子即戎忘身昭其果毅尚其桓桓师尚七十气冠三军诗人作歌如鹰如鹯天有防一五将三门地
　　右高宗皇帝御笔临呉侍中青州刺史皇象字休明如鹰帖真迹一卷有徳寿一印绍熙辛亥岁吴琚以敷文阁待制帅襄阳还以徳寿临帖六遗先臣葢北宫燕闲以书法为事故左畹均得之
　　赞曰书法淳古遡晋而上于上品中则有皇象汉歌大风思士之壮帝临此书猎渭懐望于昭诒谋倚重惟将岂象之临亦意之尚
　　高宗皇帝御笔临晋刘超如命帖【行书三行】
　　超死罪白如命皆令有本末保任然后受随宜分处谨白
　　右高宗皇帝御笔临晋卫尉零陵忠侯刘超字世瑜如命帖真迹一卷帖出秘阁今书与阁本殆不别葢益以见天笔之妙本出吴琚家与皇象帖同得有徳寿一印
　　赞曰临字与宸笔平时者皆不同笔以仿而工手追遗踪是谓天通
　　高宗皇帝御笔临晋刘惔思慕帖【草书五行】
　　近不成面苦后今日思慕兼摧信不自胜奈何奈何旦便寒知足下昨大顿耿耿吾其悴力重何悉
　　右高宗皇帝御笔临晋丹阳尹刘惔字真长思慕帖真迹一卷唐检校刑部员外郎窦泉述书赋之称惔有曰轻浮森峭秾媚藻媷落众木于秋杪狎羣鸥于水曲又注其下曰今见具姓名行书及草各一帖六行葢详且实矣今所临及草书五行岂又别一帖出于泉之所未见耶帖之得与卫恒帖同时
　　赞曰惔对桓论人物尝自称为第一大流其笔法故应有可求者矣然帖传于至徳而所覩甚鲜刻汇于淳化而复不见収今观天笔之所临然后知江海之合众流也
　　高宗皇帝御笔临晋卫恒徃来帖【草书三行】
　　徳寿临卫恒徃来帖【御笔题籖】
　　往来者传卿气力故佳甚以慰思无但有信示问右高宗皇帝御书临晋长水校尉卫恒字臣山徃来帖真迹一卷按张懐瓘书防恒草书入妙隶入能卫夫人乃其从女固宜其不凡也臣从向氏得唐摹此帖葢徽猷阁直学士臣子諲防上赐者既赞之矣后十二年乙酉嵗六月得此于中都太府寺丞韩松家有奎笔标其首又有二印
　　赞曰臣得此帖与旧京帖皆备其二或赞其字或赞其意俱为宝真之秘
　　高宗皇帝御临王羲之乡里帖【草书五行】
　　晋王羲之乡里帖【御笔题籖】
　　近因乡里人书想忧知故靣惟耿耿今差否吾以日食意如差而髀中故不差以此为忧患忧不可以方力数字令弟如闻耳
　　唐太宗评羲之书如蛇蠖若此防者皆是葢羲之为悟法书鹅颈之间故转折与蛇蠖相似萦纡委曲不止笔法抑有腕法存焉【楷书五行】
　　右高宗皇帝御笔临晋王羲之乡里帖真迹一卷御书笔法于后有龙印三前有奎标初赐敷文阁直学士米友仁后流落人间嘉防甲子十二月臣如中都就试南宫道士刘元纲以遗臣云得之米氏之甥某赞曰昔钟繇少随刘胜入抱犊山学书后与曹操耶郸淳韦诞孙子荆等议用笔繇乃求蔡邕笔法于韦诞诞靳固不与乃坐自捶胸呕血操以五灵丹救之得活乃诞死繇知有人掘其墓遂得之由此繇笔法更妙嗟乎繇知有笔法耳安知天纵之悟又有进于是耶以死求之而不悔又安知人文之机必待圣人而闱其秘耶使繇复生于今臣知其必不徒死者矣高宗皇帝御笔临王羲之小差帖【草书三行】
　　王羲之小差帖
　　大都食小差数便自痢政由不消化故
　　右高宗皇帝御笔临王羲之小差帖真迹一卷有御书题籖思陵临帖多识以龙印此亦吴琚遗先臣者赞曰临帖出于游艺必有以观笔意应龙之骧兮聊以为识
　　高宗皇帝御笔临王羲之嘉兴帖【草书四行青陵本】
　　逺得嘉兴书计今日必渡喜慰可言足下忧慰今有书想足下有百信别告具之
　　右高宗皇帝御笔临晋王羲之嘉兴帖真迹一卷臣嘉定戊寅岁待罪右扶风得此帖与陈逵帖同时赞曰十章之在天意似而神全臣剖嘉兴之符而乃得此书信非偶意【原本然】
　　高宗皇帝御笔临王操之旧京帖【行书四行】
　　王操之书【御书题籖】
　　十月十七日州民王操之顿首顿首旧京先墓毁动闻问伤恻痛不可言未得疎慰白牋不备操之再拜右高宗皇帝御笔临晋侍中尚书豫章太守王操之字子重旧京帖真迹一卷有御书题籖臣尝于赞此帖系于三王法书门葢以八陵北望之拳拳具写圣意是时葢俄度尔绍定改元正月客有知臣好帖者得此札于中都贵珰家以遗臣问知故珰葢给事北宫者颐神大庭兼忘天下而未能忘此于宸藻游戏之间臣以是知俄度之不诬而天地大义古今盛心降衷秉彛若圣与愚俱无二本卷尾有徳寿小玺申绎窥管以对在天
　　赞曰建炎之初国步方倾维先臣飞实从闾勍勍之使葢以保防陵寝名后绍兴中北人来盟首命先臣袛谒八陵权臣沮之托于抚循抗疏再请卒尼于行观君臣之用心未尝一日忘北望而画地者则指以为鸿毛之轻迨天临于北宫澹百虑其弗撄虽四海之坐忘友无懐与大庭独是拳拳犹托斯帖以寄情臣是以知臣之俄度足以对在天之灵参绎遗志瞻懐旧京如连璧竭忠于宗泽据山赍恨于翟兴迨先臣之秉钺始得以快孟邦杰一战之复而廪廪乎间穟投机之成既主议之坚决怅遂隔于荐馨犹不卹掁触之害事力出睿防而命巫伋祈请以抗旌于昭此心葢望乎九世而下或继乎遹骏之声臣是以览斯卷而重之以涕泗之零也
　　高宗皇帝御笔临陈逵十二月帖【草书三行青绫本】
　　十二月廿五日逵白嵗终感惨寒切足下何如遣不悉陈逵
　　右高宗皇帝御笔临陈逵十二月帖绫本真迹一卷上着一印臣得之与嘉兴帖同时
　　赞曰陈逵书法见淳化阁帖肆笔所及彼固安能窥造化之工心摹手追意者或同云章炜煌识者固知其出于淳熙之北宫也
　　高宗皇帝御笔临古法帖鹘等帖【草书三行绢本】
　　鹘等不佳都令人见此辈吾衰老不复堪此
　　右高宗皇帝御笔临古法帖鹘等帖真迹一卷帖故绢书有一印与嘉兴帖同得而其书则攷之帖家皆未之见故归之古帖云
　　赞曰唐太宗収贞观法书大王之草至三千纸率以一丈二尺为卷其富如此今帖所临岂其一耶虽不録于秘阁而其为晋神品昭昭矣孰攷真迹谨俟博识
　　高宗皇帝御笔临古法帖四皓帖【草书四行】
　　往事不可迢足下道高意逺独步当时此乃南山四皓之俦也
　　赐王思恭
　　右高宗皇帝御笔临古法帖四皓帖真迹一卷帖后书赐王思恭有一印不知其为何人嘉定丙子三月臣在农寺以三万钱得之
　　赞曰肆笔染楮惟四皓是取观帝之心岂尝一日忘万世虑耶此付托之圣独防所以开帝尧而窥伺之姧天下所以咎林甫也
　　高宗皇帝御批枢密院纲马奏劄【劄子吏书七行赵鼎等书名后有御批两行】
　　都大提举茶马司差使臣任敞管押第十四纲马五十匹除沿路寄留倒毙外见在三十匹右谨具进入取进止十二月十三日臣桧臣鼎劄子
　　马皆不堪披带付张俊
　　右高宗皇帝御批枢密院纲马奏劄真迹一卷劄内着臣桧臣鼎名葢同时在西府嘉定丙子十一月得之中都葢忠简被桧祸因散落人间云
　　赞曰驵骏之用系于国微必亲也辅弼之用本乎兵有此二臣也传亦有言十年之臭莸胜薰也圣明如天所以终察乎君子之与小人也
　　高宗皇帝御批郑仲熊奏劄帖【劄子一十四行御批三行】
　　臣近尝累具劄子并靣奏陈乞解罢本职事差臣一在外宫观再三之渎方俯伏俟罪廼防圣恩特降诏防跪读以还感极涕零伏念臣疏逺小吏误被选抡骤登华要遂赞枢庭非常之遇捐驱曷报而臣坐縻厚廪祸过灾生虽覆载函容之赐未即诛戮然自惟么麽疾戾寖加岂容贪啚伏望慈早赐处分上以全君父之恩下以安愚臣之分取进止六月日端明殿学士左朝奉签书枢密院事兼权参知政事臣郑仲熊
　　郑仲熊除提举在外宫观任便居住职名仍旧放谢辞右高宗皇帝御批郑仲熊奏劄真迹一卷建康有市买卒顾某者故为秦氏门隶目不别书偶臣卧疾市药辄以废纸裹药材至即此劄也臣见而惊之函介而求之如他所得诸帖多其所致呜呼神毫云藻轶于弃掷臣不得而见者可胜诧哉
　　赞曰奎文在天河洛之祥彼稔恶者乃不能谨其藏如大臣之奏章市卒得以持药石而代顷筐蠢彼膏粱固不当责之以敬王也
　　孝宗皇帝杜甫夜宴左氏庄诗御书【绢本草书九行】
　　风林纤月落衣露净琴张暗水流花迳春星带草堂检书烧烛短看剑引杯长诗罢闻吴咏扁舟意不忘右孝宗哲文皇帝御书杜甫夜宴左氏庄诗真迹一卷惟绍兴淳熙天葩藻敷瑞庆霄帝王羲献万古一遇方选得清闲之燕从容游艺超妙入神所以絜媺缣缃垂情风雅实与复古奎章相为表里双龙骧动玺识俱存肆笔所形盘拏交峙煜煜诗星于耒之阳昭回余光于焉增耀芒寒色正迨今犹可覩也臣生虽晚在绍熙庚戌嵗侍先臣来辇下尚及望步辇之尘感慨鸿恩未知美报嘉定甲申王正之月始获是迹于前州录事臣赵师雩顾懐陨涕敢怠毖严宸章之藏岂独私寳尚欲俾子孙世世知持防敬仰以无忘阜陵之思兹惟下臣之志爰系斯赞用旌厥衷
　　赞曰帝淳熙兮重华灿璧跗兮秀荂根六艺兮正以葩蔽一言兮思无邪噫后人兮谁耶有臣甫兮不浮以夸穷不诎兮之死靡他志不忘君兮于天之涯九渊兮鲸牙汹怒兮奔拏阅三百年兮鼓吹羣蛙皦如英韶兮屏滛斥哇搴月兮泛灵槎登钧天兮防皇家御墨兮惊鸦十行兮整斜紫电兮丹霞因风兮尘沙臣有扁舟兮状笔灶茶愿托宝墨兮水云蒹葭光清梦兮随銮车臣身江湖兮臣心不遐
　　孝宗皇帝杜甫万丈潭诗御书【朱界行纸楷书十三行】
　　青溪合冥寞神物有显晦龙依积水蟠窟压万丈内局步凌垠堮侧身下烟霭前临洪涛寛却立苍石大山危一径尽岸絶两壁对削成根虚无倒影垂澹瀩墨如湾环底清见光彩碎孤云倒来深飞鸟不在外高萝成帷幄寒木叠旌斾逺川曲通流嵌窦潜泄瀬造幽无人境发兴自我辈告归遗恨多将老斯游最闭藏修鳞蛰出入巨石碍何当炎天过快意风雨会
　　右孝宗皇帝御书杜甫万丈潭诗真迹一卷诗史之名乆简帝心臣固赞之矣今帖又出宸笔益见蜵蜎燕闲葢无日而不惟甫是嗜泄字下脱一濑字实肆笔之误尾有御书寳章二寳嘉定乙酉嵗十月得之中都
　　赞曰于戏中兴驻跸东南江沱之安匪帝所堪飚起霆驱沛泽以甘慰于望霓意则可探念昔臣甫赋万丈潭谓彼应龙潜雺隐岚岂嵌窦是即岂泉石是耽救民一心大造实参方阳初骄民忧未惔彼界此疆饮瓢粟甔遵养必时毕毓毕涵亦既太甚炎威孔燂播奏之艰口口孰餤必其来苏以溉以覃帝惟明习讵不我谙升自天衢时乗其骖视此沸鑪而忍弗戡维宁亲是先匪乐之酣维复雠是懐匪垢之含鬰郁久居若古有谈毋功之幸成而徳之或慙臣谓此心久居若古有谈毋功之幸成而徳之或慙臣谓此心与天地三龙变难谌龙髯已毵心画之昭贲于宝函孝宗皇帝御制春词御书【草书题一行词五行尾记一行】
　　和志忠阮郎归
　　留连春意晚花稠云疎雨未収新荷池靣叶齐抽凉天醉碧楼　能逹理有何愁心寛万事休人生还似水中沤金樽尽更酬
　　选徳殿作
　　右孝宗皇帝御书御制春词真迹一卷赐近档赵志忠在乾道间赵氏之孙不能保臣以嘉定乙亥八月得之都下赞曰春赋之作八荒是同掞词寄情则其余功徳异玩人理存观妙臣藏其真以见电笑
　　孝宗皇帝古体诗二篇御书【行书十四行后批一行】
　　职事烦填委文墨分消散驰翰未暇食日昃不知晏沈迷簿书领囘囘自昏乱释此出西城登高且游观方塘含白水中有鳬与鴈安得肃肃羽从尔游波澜
　　志士惜日短愁人知夜长摄衣步前庭仰观南鴈翔景随形运流响归空房清风何飘飘微月出西方繁星依青天列宿自成行蝉鸣高树间野鸟号东厢纤云时髣髴渥露沾我裳良时无停景北斗忽低昂常恐寒节至凝气结为霜落叶随风摧一絶如流光
　　赐志忠
　　右孝宗皇帝御书古体诗二篇真迹一卷上着御书一印诗阙一字葢避庙讳所以尊祖也肆笔适情不敢暇逸所以检身也珰辈从容禁籞使之咸识书法所以示好也因书以赐用奬勤恪所以驭幸也书法赐赵志忠得之与春词同时
　　赞曰闵劳序情三百篇之所由作是虽后世之诗圣意亦于此乎有托肃羽波澜霑裳露渥臣方有志于昔日又叹簿书之如昨摄衣前庭犹得以望奎星于碧落也
　　孝宗皇帝李广事御书【楷书十行】
　　李广与望气王朔语曰自汉征匈奴广未尝不在其中而诸将校尉已下材能不及中人以军功取侯者数十人广不为后人然终无尺寸功以得封邑者何也岂吾相不当侯耶朔曰将军自念岂尝有恨者乎广曰吾为陇西守羗尝反吾诱降者八百余人诈而同日杀之至今恨独此耳朔曰祸莫大于杀已降此乃将军所以不得侯者也
　　右孝宗皇帝御书李广事真迹一卷帝以世雠未复垂意中原肆笔所形多及将帅事是书之作葢神武不杀之本心而舞干格苖之大略示已然之戒图方来之功固非苟然而作也臣以嘉定丙戌十月托士友得之中都贵珰家
　　赞曰臣侧闻昌陵之御宇也尝幸武成王庙指白起像慨然谓杀降为不武以杖画去后二百载神孙纂绪肆笔之书乃及于李广王朔之语以侯封不可以忘取其所好恶葢脗合乎皇祖然则论帝王之迹固若有守文创业之异而其知不杀之仁则未始不重规而叠矩也
　　孝宗皇帝柑橘诗扇靣御书【楷书四行】
　　碧玉枝柯柑橘林开花结子未成金何当烂熟经霜露更约提壸一访寻
　　右孝宗皇帝御书柑橘诗扇靣真迹一卷上有寿皇书宝葢北宫肆笔也宝庆丁亥嵗十一月得之京口赞曰寓兴而书托物而吟是岂惟有感乎嵗时培植之难葢亦可见乎天地生成之心也
　　孝宗皇帝古诗聫御书【楷书两行】
　　风回蕙帐炉烟袅日到松牕砚水清
　　右孝宗皇帝御书古诗聫真迹一卷淳熙间先臣在朝列得于玺识之流传者不复知所付受
　　赞曰昔世宗之雄材大畧而招申公以加璧光武之庙谟雄断而得严光于潄流岂羣贤彚征之盛朝而犹必加意于隐逸之求惟帝盛心并蓄兼収故当云起龙骧之秋虽一肆笔之间未尝忘夫裹蒲轮而访羊裘也
　　光宗皇帝夏竦双头牡丹赋御书【楷书二十二行】
　　双头牡丹赋
　　维五行之嘉秀钟百卉以流形伊牡丹之淑艳寔造化之鸿英杂五色以交丽间千叶以敷荣结紫心而函实散黄蘂以传馨干扶疎而四擢枝绰约以相承乆潜芳于药录肆阙载于幽经首春华而擅美冠花品以腾名何分丛于帝圃遂得地于殊庭荫琪株之璀璨借瑶草之葱青润五云之滋液对六羽之威灵吐双葩而并发效神贶以潜呈红粉敷而接蕚翠香袅以聫茎较秾纤而不异等高下以无倾若霞裳之对举类鳯羽之偕升表两宫之圣共一徳以隆兴实诒谋之燕翼固道防之彰明愿书芳于信史永传美于千龄
　　右光宗温文皇帝御书夏竦双头牡丹赋真迹一卷臣尝逮事绍熙闻之长老言癸丑之春三月金舆黄繖聫幸天籞于时五殿均驩层闱曼祉重晖逮于四世累洽同乎万方一豫一游载色载笑防衣龙衮辉动玉巵传闻是日聚景上池以双头瑞牡丹进上捧觞再拜上千万嵗寿三宫欢愉俯为一釂孝治光华之盛冠轶史牒民到于今称之臣以嘉防壬戌冬再入都偶阅帖于奉宁节度臣李孝友家恭睹是赋问知源委葢当时因有斯瑞肆笔择前代之作而有是书拜手敬观求而袭藏以侈下国赋幷题凡二百二十一字
　　赞曰圣孝动天瑞则应之帝开绍熙天实命之三宫燕娱爱且敬之禁籞翠华时聫幸之万葩其春防服映之玉色怡愉霞巵醟之岂乐行都民物盛之乾坤同欢康衢咏之于牣灵沼鱼鸟泳之天光下临邦家庆之煌煌牡丹竒产并之帝王称觞亲捧迎之巍巍太皇万寿称之一徳隆兴圣益圣之维太平臣尝比兴之国英竦名夏则姓之秾纤艳殊美则评之仁皇之祥今亦订之尧父舜子本天性之宠楼鸡鸣乆温凊之晦明节宣臣或诤之瑜瑕未昭事则镜之宸毫所传神具聼之后三十年臣则胜之金匮名山尚克证之
　　光宗皇帝杜甫诗聫御书【草书两行】
　　鹅儿黄似酒对酒爱新鹅
　　右光宗皇帝御书杜甫诗聫真迹一卷卷上着御书印臣防尝望睟容于清跸间天威凛然如严霜晶明万彚澂肃今窃窥笔法神心中运发为奎画殆近之矣是帖得之朝议大夫直秘阁韩松嘉定甲戌十月时簿正外府云
　　赞曰法书家作字以戈发为先唐太宗尝病其难工使虞世南足而全之矣淳化刊秘阁帖凡二王之书皆杂见戈体而其中鹅字独翩翩其欲仙今葢可騐于旧帖之传臣按此诗虽止一聫首尾凡两鹅字肆笔之妙其亦兼取乎正与权耶先以示宸藻之自然后之仿法书之已然草不失圣行不失妍臣故曰帝之书纯乎天
　　光宗皇帝待月诗御书【草书两行】
　　入夜跏趺多待月移时箕踞为看山苔生晚片应知静雪动秋根会见闲瘦鹤独随行药后高僧相对试茶间疏篁百本松千尺莫怪频频此往还
　　右光宗皇帝御书待月诗一篇真迹一卷嘉定戊辰五月臣在九江得于太守韩松松故慈懿后家姻聫故多藏帝翰卷末有御玺一
　　赞曰疏篁阴阴长松矫矫苔静云闲山清月皎乐以心防兴因天随以诗观诗是谓管窥
　　宁宗皇帝诗卷耳篇御书【楷书十三行】
　　卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　采采卷耳不盈顷筐嗟我懐人窴彼周行陟彼崔嵬我马虺隤我姑酌彼金罍惟以不永懐陟彼高冈我马黄我姑酌彼兕觥维以不永伤陟彼砠矣我马瘏矣我仆痡矣云何吁矣
　　卷耳四章章四句
　　右寜宗仁文皇帝御书毛诗卷耳篇真迹一卷臣概彚羣帖冠以列圣宸章窃伏维念自嘉定初缀名拱着出入玉墀下逾十有五年幸获备九卿将明指鼎成之嵗奔走原隰独不得旅臣民以望白云有遗痛焉攀髯之余窃欲访遗珠以慰赤水之思爰从神都肇获宸笔侧闻在宥天下时万几之暇留心翰墨侍臣正讲随辄自课六艺数万言并入宸藻表以歳阳之玺申以御墨之篆以纪次序流传人间随寓宝毖今他篇不复见矣骊渊既探明月独抱荆山下盼虹气腾空隽永天府一脔之珍率舞充庭九奏之盛是虽未穷王府之大观而亦足以俪昭回而想余光也况臣逮事敢忘葵倾敬陈刻椠之微以寓乌号之慕号纪宝庆时登仲秋宝函东来赎之陈氏
　　赞曰伟王人之典学本天纵之多能续六艺之絶业环诸儒而讲明璧跗蔚其流芳琼字焕其腾英居蠖濩而储精炳龙而效灵嵗嘉定之辛巳厯九闰而时乗旦孜孜而忘倦志兢兢而靡矜诗三百有五篇沃帝心而日聆俨露门之未竟已云章之满赢繄是诗之四章首二南而仪刑凡家齐而国治本大学之为经自求贤而审官见济济之以宁越染翰之虽同兹注意之实形昔徳寿之在御尝史汉之留情传复古之竒迹亦流辉于古荆有词臣曰万里亟再拜而震惊谓缝掖之所难而帝王之躬行今寳章之诞贲知祖武之克防殆家法之相似聫自检于宫庭周行之下走方虺隤而于征竦昭回之景光愧抱椠之余生览盈咫之昭华想绎纯于九成得猗那而藏焉尚庙瑟之遗声








　　宝真斋法书赞卷三
　　钦定四库全书
　　宝真斋法书赞卷四
　　宋　岳珂　撰
　　晋名人真迹
　　王献之洛神赋帖【小楷九行】
　　嬉左倚采旄右荫桂旗攘皓腕于神浒兮采湍濑之芝余情悦其淑美兮心振荡而不怡无良媒以接欢兮托微波以通辞愿诚素之先逹兮解玉佩以要之嗟佳人之信修兮羌习礼而明诗抗琼珶以和予兮指潜渊而为期执拳拳之欵实兮惧斯灵之我欺感交甫之弃言怅犹豫而狐疑収和顔以静志兮申礼防以自持于是洛灵感焉徙倚彷徨神光离合乍阴乍阳擢轻躯以鸐立若将飞而未翔践椒涂之郁烈兮步蘅薄而流芳超长吟以慕逺兮【案珂书体例毎帖皆有跋冇赞此帖无跋凝系脱去】
　　赞曰庆云绚彩河汉萦之列星垂天日月明之先民授能维圣成之英英后先畴其胜之有晋大令父而兄之一门擅竒世共称之小楷之传抑更精之芝灵葩竒杳莫名之赐书官奴既凖防之洛神出蓝而复青之阅几何去劫火经之鬼神护持莫慿陵之煌煌炎图帝中兴之严除清厢又南荣之翰权墨衡千古程之神览睿藻二难并之一真既藏大训形之流秘下方万目惊之或轶而传式经营之十阅嵗华迄克膺之竭槖以醻尚或矜之恍然旧观缄且縢之有炜庙瑟天球鸣之鄙俚混淆敢曰声之金籥玉笺谨毖扄之咨尔子孙思拱承之
　　王献之苏氏宝帖【草书五行米防小楷十一行】
　　十二月割玉不中秋不复不得想未复还恸理为即甚省如何然胜人何庆等大军
　　右苏氏宝帖故连右军快雪时晴帖元丰甲子获于子美子志东探子国老也印二分在快雪帖合缝四角亦有褚氏印崇宁元年五月十五日易跋时甘露下吾家宝晋斋碧梧甘本
　　猗太宰秀当代灵襟疎冲韵迈一笔落两行带云龙廷走百怪惊电掣防兕快盘偃蹇意无在藐百川会北海人那知冠千载襄阳米芾审定真迹手装秘玩时以芾字行适一防
　　米元章示及二王宝墨世所罕见与予家藏十四帖笔迹深相类也叹服叹服元祐丁夘孟秋二十二日李玮题【楷书五行】
　　右苏氏所宝王献之十二月帖真迹一卷宝晋米芾以赞识其后副车李玮跋具焉所谓二王者葢与右军快雪时晴帖同此书也晋代遗帖今存无几大令袭芳名父得法自心书品人神天真造妙为法书家传付之祖笔竒墨古不可殚述按宝晋书史有曰余家最上品书画用姓名字印审定真迹印神品字印平生真赏印米芾秘箧印宝晋书印米姓翰墨之印鉴定法书之印米姓秘玩之印玉印六枚辛夘米芾米芾之印米芾氏印米芾印米芾元章印米芾氏以上六枚白字有此印者皆絶品玉印惟着于书帖其他用米姓清玩之印皆次品也无下品者今此帖凡着二十一印凡所载印文大概毕具又印以承平礼部名表之印葢方在瑞锦窠因以官识帖首有古半印七唐褚河南家褚氏印在焉末有两古印又半印二下题君倩字印文不能别白隐约国老二字可见芾谓之苏氏宝帖葢出太简参政家耆之故藏也方芾无恙尝刻宝晋斋帖于无为此帖葢首出又有河南书标题小纸今不存其后转入中都贵游家珂嘉定庚午岁叨官故府已闻此帖名尝宛转得拭目继闻贵游死其子举书画以售人又流落他处冥搜厯嵗托士友以十数仅而得之葢癸未八月暌初见时已十四年矣帖三十二字以世系先后故系于晋三帖之次
　　赞曰世未始无帖有眼如月真赝以别帖不可无传有笔如椽舂容大篇猗欤宝晋万古一瞬厥鉴以心嫱嫫奚遁晋帖之存今几何人有右军之迹以竝其秀有太简之识以其芬竒气干霄丹霞紫云宜乎南宫之仙下睨海岳发金章宝篆之信振玉佩琼琚之作葢不如是则不足以表防山之防检而合洞庭之拊抟也
　　王操之旧京帖【行书四行】
　　十月十七日州民王操之顿首顿首旧京先墓毁动闻问伤恻痛不可言未得陈慰白牋不备操之再拜天成二年三川搜访图书使尚书都官郎中庾传美西川访到
　　右晋王操之旧京帖真迹一卷思陵临本即此帖也按右军诸子操之次长笔法之妙放当与大令相似而慰问帖率多以操之名传淳化秘阁帖比比皆是此帖旧藏天上尝见之帖石刻中禁后经赐奉宁节度李孝友奉宁祖雍王道尝起先王麾下故羣从入都其家率致问因得见之庆元己未岁六月燕酌席间举以见升卷末有后唐天成访搜故迹并着前朝印藏书家印识及半印通十有五笔法大与淳熙阁帖第一卷所载门左帖相类白牋等字风骨如出一手信家学之有传也自癸亥定和八陵不祀主议者画伊嵩而弃之高皇每晨夕北望未始不流涕也辛巳哀痛之诏首以坏土之悲告天下于虖人谁无君彼州民者事郡将尚如是曾谓防名委质乃有愧于斯耶考心蔽罪固已上通于天矣
　　赞曰永嘉戎马摇乾坤渡江一马黄屋奔中原文献无复存仅有笔阵兴王门猗欤大令趾右军几年埓美名金昆片纸断烂如瑶琨鸾蛟蛇蚓置勿论为问此帖当何人豺狼父子蚁君臣纲常肇自清浊分孰能自植无君恩是时咸洛尘霾昏阡原变徙陵谷翻家人丘陇何足言痛裂乃尔摧心肝义熙九土封函闗遗氓遮道挽息真矢口止诵公家坟人心大义端不泯谁其主议画淮濆伊瀍王气膏屯悠悠千载有此臣委质无乃惭州民感叹遗墨气涌山我欲请劒同朱云収亭楸槚方成阡大呼为呌天九阍王洽永嘉帖【草书七行后两行半纸糜烂字不可辨】
　　永嘉路逺难遂归计国士旦晚得至
　　右晋领军中书令王洽字敬和永嘉帖真迹一卷按晋史洽葢始兴文献公导之子典午复兴导为宗臣洽亲承过庭之传门地人物风流典型为晋世第一是时书法高古王谢子弟无不以书名家而王门为最盛葢中原气脉之近卓然自为一扶摇峻极如洽所书又为渡江第一晋之去今乆矣世之先后何止数千嵗翰墨流传岂复多存于人间此书纸素断朽几不可触而神气严慗体势具在若亲见佩玉珥貂之风度古雅瓌特又为今代第一右军尝谓弟书不减于吾信不诬也庾肩吾书品列之中下李嗣真后品升之上下张懐瓘书诂着之第二又以入妙品古今之议咸推宗马珂阅书半生既真且逸莫此轴若者嘉定戊辰嵗二月得之中都官鬻者凡十七年不敢议装褫甲申三月在维且受代躬命工指授泛治一室覆托洁蠲为蜡池以导水浸熨累旬始就祓饰而蟫怠悠飏已觉加损葢自是不复可容手矣纸首有古印二不可识尾着小玺实在御府亦为第一帖系之以诗次于宝帖之后以侈存古之盛焉赞曰瑞牛出谷既秉金箓短辕逐犊池鳯是续栖梧食竹葩竒韵馥在此宝轴手不可触神观立玉宛若在目恍其展读乌衣之曲
　　梁陈名人真迹
　　梁阮研宰相帖【草书五行】
　　为异事计此事自当彻宰相汝宜秘之惟可轻心处粗言之耳吾初来本欲乞暂还拜扫除詹事意令侍临还今直被代否不知当时
　　右梁交州刺史阮研字文机宰相帖真迹一卷旧尝入承平中兴御府有宣和半印绍兴全印在焉卷首标小帖着姓名并古半印七不可辨按淳化秘阁帖研有书迹在羊谘萧确之间庾肩吾尝评其书在上之下李嗣真书品则以为在中之上窦泉述书赋有软媚横流姿容美好之襃袁昂论法有贵胄失次不能排突英贤之议取予虽不同要是以书名家者今观字法与帖大类益足以验其真嘉定辛巳八月得之建康桧家
　　赞曰巨济取帖断于李唐而予何人波及于梁然而攷硬黄之流别辨缃素之古香并之以淳化秘阁之迹印之以绍兴御府之章于戏斯文不忝厥藏梁羊谘期聚帖【草书三行】
　　羊谘期聚帖【御书题籖】
　　期聚欵聚同嵗功翔言囊昔絶因厯三私仰　懐充右梁羊谘期聚帖真迹一卷宸翰题其首开元小玺永存珍秘印具焉噫唐以前法书印识之可证者惟开元与贞观在遂良则有审定在王涯则曰永存太平则有三藐母防范阳则有审定游艺或着龟益窦泉之号或分陶安东海之名知章以劒阁称金绎以彭城别懐瓘载永宝之字周顗纪东翰之书贵袭亭侯类分翰□概其所见大畧可观伟矣哉此帖既上于帝宸复登于相第隐然遗迹二媺并得继入绍兴复标清赏彼辨才答萧翼以付受之绪宝晋对林希以上下之标方古以今夫岂多逊帖出桧家得以嘉定庚辰三月
　　赞曰色秀而古湛然银何之垂露了其非近世之楮态婉而新莹然玉壸之无尘防其似六朝之人迹澹于屡褾隐其印识之可攷维唐世之宝帖出于尚方冠之题垒之一行维云汉之章厯数百年之乆诒彼遗丑莫之能守予得而售或指而叹曰是为开元之秘储固非王涯之所当有
　　陈僧智永归田赋帖【四十二行真草间列】
　　归田赋　张平子
　　游都邑以永乆无明略以佐时徒临川以羡鱼俟河清乎未期感蔡子之慷慨从唐生而决疑谅天道之微昧追渔父而同嬉超埃尘而遐逝与世事乎长辞于是仲春令月时和气清江隰郁茂百草滋荣王睢鼓翼商鹒哀鸣交颈颉颃闗闗嘤嘤于焉逍遥聊以娱情尔乃龙吟方泽虎啸山丘仰飞纤缴俯钓长流触矢而毙贪饵吞钩落云间之逸禽悬沈渊之鲨鰡于时曜灵俄景继以望舒极盘游之至乐虽日夕而忘劬感老氏之遗诫乃回驾乎蓬庐弹五弦之妙指咏周孔之图书挥翰墨以奋藻陈三皇之轨模苟纵心于域外焉知荣辱之所如
　　右陈僧智永真草归田赋真迹一卷按张懐瓘书断永书在妙品中真如佩玉瑞委之立朝草如繋壤讴歌之乐圣体虽不同其致则一书故藏襄阳魏防家有故南昌人装题曰虞世南有古跋曰开成五年白马寺临一过潭记今不存葢即是书也源委存于米芾书史中兴而后书入九禁宪圣慈烈皇后尝以暇日躬御翰墨临摹今在秘省羣玉堂帖第一卷中体制夺真故无少异玺刻表于思陵之录缝有苏太简家国老印四代相印武功图书审定真迹印并半印凡十三又出于淳化所赐信而可稽九代流传两朝着定圣鉴贤纪余无述焉嘉定乙亥十月得之吴韬仲纲
　　赞曰平子作赋六一著录前乎一千年既传于草堂之手后乎四百载仍托以稗官之目衡制永述修题珂续





　　宝真斋法书赞卷四
　　钦定四库全书
　　宝真斋法书赞卷五
　　宋　岳珂　撰
　　唐名人真迹
　　欧阳询阴符经帖【楷书二十七行】
　　经曰观天之道执天之行尽矣故天有五贼见之者昌五贼在心施行于天宇宙在乎手万化生乎身天性人也人心机也立天之道以定人也天发杀机移星易宿地发杀机龙蛇起陆人发杀机天地反覆天人合发万变定基性有巧拙可以伏藏九窍之邪在乎三要可以动静火生于木祸发必克姧生于国时动必溃知之修练谓之圣人天生天杀道之理也天地万物之盗也万物人之盗也三盗既宜三才既安故曰食其时百骸理动其机万化安人知其神之神而不知不神之所以神也日月有数大小有定圣功生焉神明出焉其盗机也天下莫不见莫能知也君子得之固穷小人得之轻命瞽者善听聋者善视絶利一源用师十倍三反昼夜用师万倍心生于物死于物机在目天之无恩而大恩生迅雷烈风莫不蠢然至乐性余至静则亷天之至私用之至公禽之制在气生者死之根死者生之根恩生于害害生于恩愚人以天地文理圣我以时物文理哲自然之道静故天地万物生天地之道浸故阴阳胜阴阳相推而变化顺矣至静之道律吕所不能契爰有竒器是生万象八卦甲子神机鬼藏阴阳相胜之术昭昭乎进乎象矣
　　黄帝阴符经贞观十一年丁酉嵗九月□□日书与善奴
　　上清大洞三景弟子内供奉道士张平叔题【此题系隷书】右唐太子率更令欧阳询字信本阴符经真迹一巻楷庄而劲严而有法纸古以香态崄而絶真欧笔也书与善奴又与右军写乐毅论赐大令者同一体制按率更之子曰通字通师官至内史号小欧阳亦以能书称淳化阁帖中有所授笔诀亦云付善奴即其人也予壻陈天泽以宝庆乙酉五月见之中都知予笃好倾行槖购之以遗予有小玺在卷后
　　赞曰内史书如率令善奴秀比官奴千古会稽楷则于今重见阴符
　　陈子昂无端帖【草书六行】
　　道既不行复不能知命乐天又不能深隐于山薮乃亦时出于人间自觉是无端之人况渐近无闻不免自惜如何
　　右唐武后朝右拾遗清边道行军总管府军曹陈子昂字伯玉无端帖真迹一卷有小玺在卷端并米芾审定真迹半印一古半印四书无始末因笔陈志而已得之与昭陵册文同时
　　赞曰麟台正字垂拱臣手持鸿笔扶金轮喔咿自拟教牝晨尚欲圭璧全其身笔精墨妙虽有神千载乃作无端人以人废言古所闻尚可展卷书吾绅裴行俭卫公帖【草书四行】
　　因检文字见卫公论定襄用兵之势叹服不能已行俭右唐金牙总管幽州都督裴献公行俭字守约卫公帖真迹一卷唐世名将公在甲乙选而以草隶名家尝自叹曰褚遂良非精笔佳墨未尝辄书不择笔墨而妍捷者余与虞世南耳所撰选谱草字杂体至数万言后为武后诏武承嗣就第取去不复行于世此帖葢追写李卫公兵事也不特妍捷之态信其所言而用兵节度心融神契葢与卫公同一轨辙高宗谓文武兼备非公孰能当之张懐瓘书断第公书法入能品信不诬矣幅纸之藏千载如对书入绍兴御府拊髀之意寓焉嘉定戊辰嵗二月与懐素千文同得之官鬻者
　　赞曰营阵部伍妙尽四十诀而不能忘情于前辈之遗辙草字杂体多至数万言而仅能传信于后世之一编古人用心岂徒自贤精思以求全随所寓则然使用心皆如是则字法之妍何患乎不如其言今世之愚自谓兼善防前以矜名欲独擅岂知公心靡恃靡夸我藏此书以愧坎蛙
　　崔融荷华帖【草书十行内长者字平起】
　　荷华想已残处此过四夏到彼亦屡而独不见其盛则是亦可讶岂亦有縁敝宇今嵗植得千叶者数盆亦便发花相继不絶今已开□□□□颇有可观恨不与□□□□□望虽不逺披对邈未可期伏纸可胜怅惘耶
　　右唐中书舍人崔融字安成荷华帖真迹一卷笔势洞精纸素古雅鳯鶱騠骤寔为竒迹融本文士笔法不多见开元中张説常与韦坚论近世文章谓李峤薛稷宋之问与融之文如良金美玉无施不可固笃论矣攷之此帖岂翰墨之妙其得于天者亦与之相表裹寳章之序武成之观积千古之见闻攷一时之期属固已知深于书矣印以小玺并古半印二不可辨嘉定癸未嵗十二月得之嘉禾王希吕尚书家赞曰六郎之风姿秀于清池初日之华防流景发晖种玩之谁宜有美人兮掞胸中之竒笔下其似之贺知章事宜帖【草书三行】
　　以诸人不至今日自当得□事宜诸人何为不报也国老题
　　右唐秘书监赠礼部尚书贺知章字委真事宜帖真迹一卷镜湖老监以能书名固已见于李白之诗窦之赋今观其帖高逸豁逹乃尔精絶益信开元盛时文馆十八学士俱足以追贞观之遗风欧褚清尘尚可及也帖有小玺葢苏耆家旧藏有国老题字开禧乙丑嵗三月予在京口得之故簮绅家不欲名赞曰读骑马之歌而知其人之旷逹观换鵞之诗而见其时之尊慕阅集贤之画而识其像于后世拜千秋之祠而想其高于前古稽山之云方霁镜湖之月初吐一曲浩荡千一呈露是不惟足以忘世间之尘纷而亦可因以攷笔端之风度也
　　顔真卿朝回帖【行书六行】
　　不审所苦何如奉计已痊复真卿縁马病朝回已乏未遂驰谒谨勒参候不次真卿状上李太保大夫公阁下右唐太子太师赠司徒鲁郡顔文忠公真卿字清臣朝回帖真迹一卷文与秘阁帖相似而小大不同公忠节贯穹壤笔法冠古今胷中所存凛凛不屈笔下是以言言如生百世而下尚可拜而仰也帖本家藏无得书嵗月
　　赞曰公之素守日烈霜严公之大节斗揭岩瞻笔势所存心画可占八法具体匪柔匪铦庶彚流形如鶱如潜坱圠是似端倪孰觇人以艺进公以徳兼凛其高风气压万籖公神在天公书在奁系赞以藏震于壬憸
　　徐浩谢赐书帖【楷书七行尾批一行】
　　臣言伏奉诏书赐臣汉故南阳郡太平邓恢素书一十五行竒迹逺至臣孤见寡闻所未遇臣当临仿兾日进益不任欣戴谨奉表以闻臣诚惶诚恐顿首死罪惠于必省之【案此五字即所谓尾批一行然文义不可解当有脱误】
　　昌朝观于许昌郡斋癸巳五月【楷书两行】
　　陈表自携此书并鲁公帖来见过时在白沙温陵明父【行书三行温陵明父字元系分注】
　　字圆熟而行笔工巧其人存心未可知也元祐三年十一月十四日熟中题【楷书四行】
　　明年寒食元章倦游阁观【行书两行】
　　晏元圭张彦通张敦叔同观于禅居寺元符庚辰【楷书一行元符庚辰字元系分注】
　　沈括存中观于百花堆元祐五年季春十九日书【行书两行】元符二年八月二十四日髙邮道中观濓溪周寿元翁【小楷一行】
　　阜尝就观己巳秋八月题【楷书一行】
　　崇宁壬午孟夏李秉文章君邃同观于泗上通守公宇中独秀峯前【小楷两行】
　　右唐中书舍人尚书右丞集贤学士副知院事国子祭酒防稽郡公徐浩字季海谢书帖真迹一卷有御府印一古半印二本朝贾曾二相光元章沈存中诸公皆书其后按史传浩以八体名天宝至徳两充访图书使能精而见博固后世之所莫及而浩之祖九陇县尉师道父洺州刺史峤之真行草皆名冠古今无与为比源长流浚又非浅学得以易窥信帖传至今为可宝也嘉定庚辰嵗二月得之郿坞
　　赞曰南阳素书浩之所珍而本朝观浩之书又皆以为絶伦今视诸贤之跋凡十有三人嵗月几何又不能髣髴其清尘书意日新而迹日陈白首之攻庶几信今
　　张长史春草三帖【六行凡三本】
　　春草青青千里余边城落日见离居情知海上三年别不寄云间一雁书　旭书　隐之
　　升元□年十一月□日重题印
　　文房检防银青光禄大夫兼监察御史臣陈遵邺文房押司官银青光禄大夫兼御史中丞臣杨徳纶文房副使银青光禄大夫兼殿中侍御史臣周承望文房副使银青光禄大夫兼御史中丞臣邵周崇英殿副使知崇英院兼文房官检校工部尚书臣王绍顔【又二帖同前】唐张颠春草诗【一外籖古经纸上御书墨字一内籖青绢上御书金字】
　　右唐左率府长史张旭字伯髙春草诗三帖真迹各一卷其一得之中都本江南李氏故藏有建业文房三印并古印二文房官职衔鴈行于左刻在御府帖中其二得之京口钟氏卷左亦有文房印识二古印一并续卷后缝有小玺七其三得之忠训郎苟梦玉苟使防古还至云中以香荈易得之祐陵金字宸奎在焉首尾着政和宣和八玺亦有内府图书玺予按长史以草圣得名葢其天真烂漫妙入神品而非榘矱步武者比前后所见大体如是然一诗三帖岂伯髙平生于此篇毎切寄意正犹大令作洛神赋人间合常有数本之比耶一以神隽称一以法度着又何其不同也最后一轴则类后人所模仿者睿思外库如储宏辈固不可以赏鉴期所以例霑壁跗之宠殆以此故虽然既列天鉴矣讵复可以浅识汰彼其崭然露头角者亦自不可掩也因存鼎峙以俟知音赞曰防作八音茎韺咸云娄辨五色朱紫纁伟絶艺之天成随所施而冠羣既运斤而荐巧亦端委而长身或有若而阙里或蔡邕而虎贲是其同者体而不同者神藻绘既后素笙镛无夺伦夫是之谓寳真张长史秋深帖【十行帖首秋深至复字行书气力字平起】
　　秋深不审气力复如何也藏何知可论河南送物人近来得京中消息承彼数年不熟忧悬不复可论不委诸小大如何为活计几日有京中信使知之当数报委曲耳
　　右唐张伯髙秋深帖真迹一卷按寳晋书史云真迹四帖在杭州陆氏大姓家旧有五帖第一秋深第二前发第三汝官第四昨日第五承湏今所存四帖汝官后有一古印文讹不可辨昨日承湏二帖小襞纸也陆氏子素从闗景仁学闗因借摹三大帖余昔见石本于闗中宋氏及官桂林闗杞为使者语及始知石在闗氏又五年官潭闗通判邵州以石本见寄又三年官杭而闗景仁为钱塘令因陆氏子登第者来谒与谢而阅之独失秋深第一帖诘之颦蹙而言嘉祐中为太守沈文通借阅拆留余遣工摹余帖即归诘文通弟遫时为郡从事乃云在其侄延嗣处遂得阅徐购得之即是书也庆元辛酉嵗八月有鄂州姚氏尝以西班仕孝宗朝乗轺按刑酷好帖字其家不能保故余因试漕台介僧徳荗得之有古缝印及印迹可见者四并小玺在卷尾
　　赞曰炜五帖兮迨今信第一兮秋深彼伯髙兮书滛人争取兮千金攷步武兮可寻付纤秾兮何心嫓闗沈兮鸣琴尚海岳兮知音
　　懐素千文帖【一百八十五行内称鸣毁彩明给又蓻素要任陋十二字并楷注内彩字又□草注】
　　千字文　敕员外散骑侍郎周兴嗣次韵
　　天地黄【至】焉哉乎也【文全】　国老题【行书】
　　右唐僧懐素字藏真草书千文真迹一卷予尝得内府旧帖此书在首卷中笔劲墨妙传付甚真尝动天鉴襄阳米芾元章着宝章待访録其间第三十五事特载此书系绢本藏苏液家有沈文通刻板本行于世后入章丞相子厚家又见于书史液葢太简参政曾孙而耆国老之孙藏书精鉴为本朝第一今卷尾有国老题字及有武功印十九半印四皆苏氏遗迹又曾入山谷家后自御府赐贵臣有山谷与贵臣家二印并一小玺在焉按朱长文续书断素长沙人自云尝观夏云随风变化顿有所悟遂至妙絶如壮士拔劒神彩动人顔鲁公尝有书云昔张长史之作也时人谓之张颠今懐素之为也仆寔谓之狂僧以狂继颠孰谓不可耶其定着入妙品今视信然又按羣玉堂帖别有千文一卷亦称素书与此敻异岂游戏翰墨随寓辄写其所出不一耶王大令之洛神赋张伯髙之春草诗笔冢用工之深殆不应出其下层见叠出固应尔耳嘉定戊辰嵗二月予既多得官鬻帖将归有界南货缯丝孙氏者射请囊帛得此书于故衣袽中予以二万钱取之虽绢素尘暗而神裁轩翥如非烟卿云辉焕九霄宿雾晨霭益助妍态真可宝也
　　赞曰鹍鹏徙海龙蛇起陆思妙天随神钟鬼哭垂露在手非烟目锦绂琼机光我韫椟
　　懐素秋风帖【十二行】
　　此相遇极慰积心人情逼深江事来甫尔遂不果欵悉海【案帖首及江字上下海字上下俱有阙文】我有数行泪不落十余年今日为君尽并洒秋风前
　　右唐僧懐素秋风帖真迹一卷草法入圣精艺无敌纸素亦蠧朽不可触絶匪后人所能迳庭者着以御府印庆元庚申十月予来建康得之士人张琨家后二十四年卷轴经屡阅皆畟畟碎断始以癸未嵗十一月重装于维因取而赞之
　　赞曰憭栗之秋骚人所悲彼僧何为乃写以辞絶艺出尘亦寄焉耳云烟苍茫在此幅纸
　　懐素律公帖【九行】
　　贫道频患脚气异常忧闷也常服三黄汤诸风疾兼心中常如刀刺乃可处方数日服不然客舍非常之忧耳律公能枉步求贫道颠草斯乃好事也奉凂不尽垂悉沙门懐素白
　　右懐素书律公帖臣米友仁鉴定真迹恭跋
　　右唐僧懐素律公帖绢本真迹一卷凡帖非有意于传也遇事而作合乎天真过是弗复可得矣兹帖也以问疾为酬答托诸好事寓以缣素固非无意于传也天真之合杂草而行随用无别则其所造非逢原自得者畴克尔哉按宝晋书史安师文家懐素绢帖三本此为第三元祐戊辰嵗安君防至留米家月余临为乃还后有吕汲公大防已下题今归章子厚即此本也绍兴间尝入九禁遂命米友仁鉴定虽言其真而不及宝晋笃好之详岂不之攷耶吕跋不复见矣小玺系识于后又刻在御府帖中继赐贵戚因遂流传人间淳熙丁酉得之中都先君手装
　　赞曰噫懐素善草书杂真行世所无妙之臻理不殊盍反观同其初
　　叚文昌秋气帖【草书六行】
　　总不得书何为如此秋气稍冷不知当如何也有华阳消息可报委曲十四日报
　　右唐御史大夫叚文昌字墨卿秋气帖真迹一卷按唐世搢绅家以上逹下其制相承名之曰委曲葢今之批示也迄于国初犹多用之史传所书如髙骈辈类不止一见此帖葢当时授其家隶者前有古印不可辨小玺并一小印在卷首尾得之嵗嘉定庚午月黄钟日中澣售者江阴王氏
　　赞曰唐世士大夫委曲之逹下多矣而曰此独存其用情则通而真其下问则仁而温其字体之竒纵入神犹在所未论也于虖辨分有伦待人以身风俗其淳我思古人
　　裴素明日帖【草书八行】
　　裴素制诰书宝厯元年杨嗣复相公下及第更不知闻是何薄情也明日为吾人请假一日具空绘袛望候舍却他事早见访也更无人惟有崔十学士此走状不宣素再拜二十一官郎中使君阁下二日
　　右唐知制诰裴素字□□明日帖真迹一卷唐固多竒迹如素亦未以能称而可见者如此亦足以知其习俗之不凡也嘉定辛未嵗九月予因上澣过寿星山与客访古有僧録寿者逮事髙庙多蓄名帖购得数纸以归始末着五印按宰相世系表素系出东眷冕之侄冔之子云
　　赞曰有王茂宏之笔势予非取其丽从容而大肆巧者以愧尚庶古意
　　唐史惟则篆千文帖【一百一十八行尾记一行帖首五行绢素断裂有字不全处内民渊基旦治几机机字并□当是避唐讳云】
　　果珍李柰【至】焉哉乎也
　　河南府阳翟县丞史惟则书【八分书一行】
　　右唐殿中侍御史史惟则字□□篆千字文绢本真迹一卷上有九古印髣髴可识者曰清河徳异图书缝着内殿袐书等印六经赐李氏嘉防甲子十二月李保大孝纯饯予之官京口以为赆按惟则在法书家以能篆名窦述书赋有曰心复世业阶乎籕篆古今由中大小应变如因髙而瞩逺俯川陆而毕见朱长文续书断又称其与韩择木蔡有邻李潮四人皆能八分择木为妙惟则亚之而有鴈印平沙鱼跃深渊之评今此书前以篆后以八分葢兼有之矣集贤注记谓是开元时人尝以二十年三月自吏部常选入院待制仍校理述书赋续书断又谓尝为伊阙尉后至殿中是帖结衔乃云河南府阳翟县丞不着嵗月其在入院之先后皆莫可攷然观其书法竒妙得雅趣所谓待制殆以善书备谘访耶昔唐懐素草圣自序藏苏泌家亡其卷首一幅其文集贤校理舜钦补之今在淳熙袐阁续帖中字态如出一手几不可辨今此帖亦不存前幅安得如沧浪之书者为我成之断珪瑕璧虹气犹在顾亦可宝也已
　　赞曰学在唐阳冰一防彼秩八音各有工师斯帖之竒体微而具何以譬之磬襄鼗武



　　宝真斋法书赞卷五
<子部,艺术类,书画之属,宝真斋法书赞>
　　钦定四库全书
　　宝真斋法书赞卷六
　　宋　岳珂　撰
　　唐名人真迹
　　唐许浑乌栏诗真迹
　　余丱嵗业诗长不知难虽志有所尚而才无可观大中三年守监察御史抱疾不任朝谒坚乞东归明年少间端居多暇因编集新旧五百篇置于几案聊用自适非求知之志也时庚午嵗三月十九日于丁夘涧村舍手写此本【内御史字系续添注】
　　登凌歊台一首【台在当涂县北五里宋髙祖所筑】
　　宋祖凌歊乐未回三千歌舞宿层台湘潭云尽暮山出巴蜀雪消春水来行殿有基荒荠合寝园无主野棠开百年应作万年计岩上古碑空緑苔
　　途经骊山一首
　　闻説先皇醉碧桃日华浮动郁金袍风随玉辇笙歌迥云卷珠帘劎佩髙鳯驾北归山寂寂龙旗西幸水滔滔贵妃殁后巡游少瓦落宫墙见野蒿
　　咸阳西门城楼晩眺一首
　　一上髙城万里愁蒹葭杨栁似汀洲溪云初起日沉阁【南近磻溪西对慈福寺□】山雨欲来风满楼鸟下绿芜秦夕蝉鸣黄叶汉宫秋行人莫问前朝事渭水寒声昼夜流送萧处士归缑氏别业一首
　　醉斜鸟帽髪如丝曾看仙人一局棋賔舘有鱼为客乆乡书无鴈到家迟缑山住近吹笙庙湘水行逢鼓瑟祠今夜月明何处宿九嶷云尽緑参差【内乡字元作象字注改山字元作氏字注改嶷字元作疑字从山添笔】
　　元日一首
　　髙揭鸡竿辟帝阍祥风微暖瑞云屯千官共削奸臣迹万国初衔圣主恩宫殿雪华齐紫闾闗河春色到青门华夷一轨人方防莫学论兵误至尊
　　金陵怀古一首
　　玉树歌愁王气终景阳兵合画楼空梧楸逺近千官冢禾黍髙低六代宫石燕拂云晴亦雨江防吹浪夜还风英雄一去豪华尽惟有青山似洛中
　　南海府罢南康阻浅行侣稍稍登陆而遇宴饯至频暮宿东谿一首【而遇二字元作至而频字系注改】
　　晴滩水落涨虚沙滩去秦吴万里斜马上折残江北栁舟中开尽岭南花离歌渐怨如留客乡梦初惊似别家山鸟一声人未觉半牀春月在天涯
　　闻开江相国宋公下世二首
　　权门阴进夺移才骃骑如星堕峡来晁氏有恩忠作祸贾生无罪直为灾贞魂误向崇山殁冤气疑从汨水回毕竟功成何处是五湖云月一帆开【内忠字原系中字从心系添之笔】月落清湘棹不喧玉杯瑶瑟奠苹蘩谁令力制乗轩鹤自取机沈在槛猨位极乾坤三事贵谤兴华夏一夫冤宵衣旰食明天子日伏青蒲不为言
　　题汴河亭一首
　　广陵花盛帝东游先劈洪河一流百二禁兵辞象阙三千宫女下龙舟凝云鼓震星辰动拂浪旂开日月浮四海义师归有道迷楼何异景杨楼
　　登蒜山观发军一首
　　羽檄征兵急辕门选将雄虫沙忧破竹虎极飞蓬定系猖狂辈何烦矍铄翁更探黄石畧重振黑山功别马嘶营栁惊乌散井桐低星连宝劎残月防雕弓浪晓戈鋋裹山晴鼓角中甲开鱼照水旂飏虎挐风去想金河逺行知玉塞空汉庭应有问师律在元戎
　　送前缑氏韦明府南游一首
　　酒阑横剑歌日暮望闗河道直去官早家贫为客多山昏函谷雨水落洞庭波莫尽逺游意故园荒薜萝题张司马灞东郊园一首
　　楚翁秦塞住昔事李轻车白社贫思橘青门老仰读书三迳草沽酒一篱花更欲寻芝术商山便寄家【内李轻车三字无系添注】
　　送张处士一首
　　醼罢众賔散长歌携一巵溪亭相送逺山郭独归迟风槛夕云散月轩寒露滋病来双鬓白不是别离时移摄太平寄前李明府一首
　　病移岩邑称闲身何处风光贳酒频溪栁绕门彭泽令野花连洞武陵人娇歌自驻壸中日艳舞长留海上春早晚髙台更同醉緑萝如帐草如茵
　　晚自东郭回留一二游侣一首
　　乡心迢递宦情微吏散寻幽竟落晖林下草腥巢鹭宿洞前云湿雨龙归钟随野艇回孤棹鼓絶山城掩半扉今夜西斋好风月一瓢春酒莫相
　　陵阳春日寄汝洛旧游一首
　　百年身世似飘蓬泽国移家田嶂中万顷碧波鱼恋钓九重青汉鹤愁笼西池水冷春岩雪南陌花香晚树风纵倒芳樽心不醉故人今在洛城东
　　将归姑孰南楼饯送前李明府一首
　　无处登临不系情一慿春酒醉髙城暂移罗绮见山色才驻管弦闻水声花落西亭添别恨栁阴南浦促归程前期迢递今宵月更倚朱栏待月明
　　宣城开元寺赠元李上人二十韵一首
　　一鉢事南宗僧仪称病容曹溪花里别萧寺竹前逢烛影深寒殿经声彻曙钟欲斋檐睡鸽初定壁吟蛩诗继休遗韵书传永逸踪艺多人誉冾机絶道情浓汲涧缾沈藻眠堦锡挂松云鸣新放鹤池卧旧降龙露茗山厨焙霜秔野碓春梵文明处译禅衲暖时缝层塔题应徧飞轩步不慵绣梁交薜荔画井倒芙蓉翠户垂旂网朱牕列劎锋寒飚金磬响晴雪玉楼重妙理三乗逹清才万象供山髙横睥睨滩浅聚艨艟微霭苍平楚残晖淡逺峰林疎霜槭槭波静月溶溶劎出因雷焕琴全遇蔡邕西方如有社支许合相从
　　泛五云溪一首
　　此溪何处路遥问白髯翁佛庙千岩里人家一岛中鱼倾荷叶露蝉噪栁林风急濑鸣车轴微波漾钓筒石苔萦棹绿山果拂舟红更就前村宿村桥与剡通
　　津亭送张崔二侍御散北归一首
　　爱树满西津津亭堕泪频素车应度洛珠履更归秦水接三湘暮山通五岭春伤离与懐旧明月白头人韶州送窦司直北归一首
　　江曲山如画贪程亦驻舟果随岩狖落槎带水禽流客散他乡夜人归故国秋樽前挂帆去风雨在西楼再游越中伤朱庆余恊律好直上人一首
　　昔年湖上客留访雪山翁王氏船犹在萧家寺已空月髙花有露烟合水无风处处多遗韵何情入剡中寄题商山王隐士居一首
　　近逢商洛客知尔住南塘草阁平春水柴门掩夕阳随蜂収野蜜寻麝采生香更忆前年醉松花满石牀留赠偃师主人一首
　　孤城漏未残徒侣拂征鞍洛北去愁逺淮南归梦阑晓灯回壁暗晴雪卷帘寒强尽主人酒出门行路难和祠部杨员外以仆射杨公拜官致仕旧府賔僚及礼部杨侍郎同年门生先辈合醼申贺座中饮后书事一首
　　龙阙公卿拜后尘手持优诏挂朱轮从军幕下三千客闻礼庭中七十人锦怅丽词推北巷画堂清乐掩南邻岂同王谢山阴会空序流杯醉暮春【序字系添注】
　　秋日候朝一首
　　宵衣应待絶更筹环佩月下楼井转辘轳千树晚鏁开阊阖万山秋龙旂尽列趋金殿雉扇才分拜玉旒虚戴鐡冠无一事沧江归去老渔舟【内轳字元系添注】
　　经李倰殿中旧宅一首
　　归作儒翁出致君北山谁复有移文汉庭使气摧张禹楚国懐忧送范云枫叶暗时迷旧宅茅花髙处认荒坟朱一奏沈湘怨风起寒波日欲曛【内起寒二字元作寒起系乙转】题灵山寺行坚师院一首
　　西岩一迳不通樵八十持盂未觉遥龙在石潭闻夜雨鴈移沙渚见秋潮迳涵雾湿文多暗香印风吹字半消应笑南来又东去越山无路水迢迢
　　尝与故宋补阙次都秋夕游永防寺后湖今复登赏怆然有感一首
　　西风月连天同醉兰舟未十年鵩鸟赋成人已殁嘉鱼诗在世空传荣枯尽寄浮云外哀乐犹惊逝水前日暮长堤更回首一声邻笛旧山川
　　京口闲居寄两都亲友一首
　　吴门烟月昔同游枫叶芦花并客舟聚散有期云北去浮沈无计水东流一樽酒尽青山暮千里书回碧树秋何处相思不相见鳯城宫阙楚江楼
　　卧疾一首
　　寒牕灯尽月斜晖佩马朝天独掩扉清露已凋秦塞栁白云应长越山薇病中送客难为别梦里还家不当归惟有寄书书未得卧闻燕鴈向南飞
　　山行至双岩溪访元隐居隐居已榜舟诣开元寺水阁见送棹回已暮因赠一首
　　犬吠双岩碧树间主人朝出半开闗汤师阁上留书别杜叟桥边载酒还栎坞炭烟晴过岭蓼村渔火夜移湾故乡芜没兵戈后慿向溪南买一山
　　与韬郑二秀才同舟东下洛中亲朋送至景云寺一首三十六峯同一川绿陂无路草芊芊牛羊晚食铺平地鹅鹳晴飞摩逺天洛客尽回临水寺楚人皆逐下江船东西未有相逢日更把繁花共醉眠
　　冬日登越王台懐归一首
　　月沈高岫宿云开万里归心独上来河畔雪飞子宅海边花盛越王台泷分桂岭鱼难过瘴近衡峯鴈却回乡信渐稀人渐老只应频醉北枝梅
　　将赴京师津亭别萧处士二首
　　樽前万里愁楚塞与皇州云试潇湘雨风知鄠杜秋潮平仍倚棹月上更登楼他日沧浪水渔歌更白头津亭多别离杨栁半无枝住接猿啼处行逢鴈过时江风飏帆急山月下楼迟还就西斋寝烟波劳梦思经马镇西宅一首
　　将军乆已殁行客自兴哀功业山长在繁华水不回乱芹侵废井荒菊上崩台惟见军中卒朝朝戏马来早发寿安济永济渡一首
　　东西车马尘巩洛与咸秦山月夜行客水烟朝渡人树凉风浩浩滩浅石磷磷会待功名就扁舟寄此身寓居崇圣寺送客南归一首
　　野寺薛萝晚官渠杨栁春归心已无限更送洞庭人闻歌一首
　　新秋管清时转遏云声曲尽不知处月髙风满城塞下一首
　　夜桑干雪秦兵半不归朝来有乡信犹自寄征衣晨装一首
　　带月饭行侣西游闗塞长晨鸡鸣逺戍宿鴈起寒塘云卷四山雪风凝千树霜谁家歌舞散沈醉卧兰堂早别翛然上人一首
　　吴僧诵经罢败衲倚蒲团钟韵花犹敛楼阴月向残晴山开殿响秋水巻帘寒独恨孤舟去千滩复万滩早秋一首
　　遥夜泛清瑟西风生翠罗残萤委玉露早鴈拂银河万树晓犹密逺山晴更多淮南一叶下自觉老烟波凌歊台送韦秀才一首
　　云起层台日未沈数村残照半岩隂野蚕成蠒桑柘尽溪鸟引雏蒲稗深帆势依依投极浦钟声杳杳隔前林故山迢递故人去一夜月明千里心
　　送岭南卢判官罢职归华阴别墅一首
　　曾事刘琨鴈塞空十年书劎任飘蓬东堂旧屈移山志南国新留煮海功还挂一帆青草上更开三迳碧莲中闗西亲友如相问已许沧浪伴钓翁
　　赠萧兵曹先辈一首
　　广陵隄上昔离居帆转湘南万里余楚泽病时无鹏鸟越江归处有鲈鱼潮生水国蒹葭响雨过山村橘柚疎闻道携琴还载酒临卭休羡马相如
　　南海府罢归京口郊居途经大庾县留赠张明府一首楼船旌斾极天涯一劎从军两鬓华回日眼明河畔栁去时肠断岭头花陶诗尽写行过县张赋初成梦到家官满知君有归处吴王台殿旧烟霞
　　村舍二首
　　自剪青莎织雨衣村南烟火是柴扉莱妻早报蒸藜熟通子遥迎种豆归鱼下碧潭当镜跃鸟还青嶂拂屏飞花时未免人来往欲买严光旧钓矶
　　尚平多累自休难一日深居一日安山路有云収猎网水亭无月挂渔竿花间酒气春风逺竹里棋声夜雨寒三顷湖田秋更熟北牕谁拂旧尘冠
　　将渡固城湖阻风夜泊水阳戍一首
　　行尽清溪日已暮云容山影水嵯峨樽前归客怨秋梦楼上美人凝夜歌独树髙髙风势急平湖月明多终期一艇载樵去来往使帆凌白波
　　故洛城一首
　　黍稷离离半野蒿昔人城此岂知劳水声东去市朝变山势北来宫殿髙鵶噪暮云归古堞鴈迷寒雨下空濠可怜缑岭登仙子犹自吹笙醉碧桃
　　题四皓庙一首
　　桂花松暖庙门开独防椒浆奠一杯秦法欲兴鸿已去汉储将废鳯还来紫芝翳翳多青草白石苍苍半绿苔山下驿尘南窜路不知冠葢几人回
　　出闗一首
　　朝缨初解佐江濆麋鹿心知自有羣汉囿猎稀慵献赋楚山耕早任移文卧归渔浦月连海行没尘埃花隔云闗吏不行迎马笑去时无意学终军
　　送从兄别驾归蜀一首【从兄彦昭与桂阳令韦伯逹贞元中俱为千牛伯逹官至楚王长史亦以艺文自任长庆初非罪受谴前年会赦复故秩诏未及而身已殁从兄自蜀而南发旅观归葬灞上既而西还因抒十韵贶别】
　　闻与湘南令童年侍玉墀家留秦塞曲官谪瘴溪湄道直奸臣屏冤深圣主知逝川东去疾霈泽北来迟青汉龙髯絶苍山马鬛移风凄闻笛处月惨罢琴时客路黄公庙乡闗白帝祠已称鹦鹉赋宁诵鹡鸰诗逺道书难逹长亭酒重持当慿蜀江水万里寄相思【内塞字鹉字系添注鬛字诵字系笔误修改】
　　自洛东兰若夜归一首
　　一衲老禅牀吾生半异乡管愁里醉书剑梦中忙乌急山初瞑蝉稀树正凉又归何处去尘路月苍苍行次潼闗驿一首
　　红叶晩萧萧长亭酒一瓢残云归太华疎雨过中条树色随闗逈河声入海遥帝乡明日到犹自梦渔樵【内残云疎雨聫元作逺帆春水濶髙寺夕阳条内阳字易字不成上有补绢已不存其笔画犹隐然在纸上云】别韦处士一首
　　南北防蓬飞别多相见稀更伤今日酒未换昔年衣旧友几人在故乡何处归秦原向西路云晚雪霏霏奉陪少师相国李公賔客相国李公宴居守仆射狄公池亭一首
　　池色似三湘仙舟日正长燕飞惊蛱蝶鱼跃动鸳鸯云聚歌初转风回舞欲翔暖醅松叶嫩寒粥杏花香罗绮留春意笙竽送晚光何湏明月夜红烛在华堂
　　瞑投灵智寺渡溪不得缘江路一首
　　双岩泻一川回马断桥前古庙阴风地寒钟暮雨天沙虚留虎迹水滑带龙涎却下临江路潮深无渡船游谯山新兴寺宿石屏村谢叟家一首
　　晚过石屏村村长日易曛僧归下岭见人语隔江闻谷响寒耕雪山明夜烧云家家扣铜鼓欲赛鲁将军【村有鲁肃庙】
　　与羣公宴南亭一首
　　秋来水上亭防处似岩扄戏鸟翻红叶游龟带緑萍管心戚戚罗绮鬓星星行乐非吾事西斋尚有萤孟夏有懐一首
　　緑树防青苔柴门临水开簟凉初熟麦枕润乍经梅鱼跃海风起鼍鸣江雨来佳期今已晚日夕上髙台题圣女祠一首
　　停车一巵酒凉叶下隂风龙气石牀湿鸟声山庙空长眉留桂緑丹脸寄莲红莫学阳台伴朝云暮雨中賔客相国李公见示和宣武卢尚书以吏部髙尚书自江南赴阙贶大梨重以将雏白鹇因赠五言六韵之什輙敢献和一首【内自江南赴阙五字元系添注】
　　巨实珍吴果驯雏重越禽摘来渔浦上携在兎园隂符谷凝丹颊风枝敛素襟刀分琼液散笼掩雪华深虎帐斋中咏龙楼洛下吟含消兼受彩应贵冡卿心
　　嵗暮自广江至新兴徃复道中留题峡山寺四首夜醉晨方醒孤吟乍失羣海防潮上见江鹄雾中闻未腊桃先实经冬草自薰树随山崦合泉到石棱分虎帐空林雨猿声絶岭云萧萧异乡鬓明日共棼
　　薄暮縁西峡停桡一访僧鹭巢横卧栁猨饮倒垂藤水曲岩千叠云重树百层山风寒殿磬溪雨夜船灯滩涨危槎没泉冲怪石崩中台一襟泪嵗抄别良朋
　　宻树分苍壁长溪抱碧岑海风闻鹤逺潭日见鱼深松葢环清韵榕根架緑隂【南方有大叶榕树横枝免者辄生根垂入地如柱大者合抱】洞丁多斵石蛮女半掏金【端州斵石涂县掏金为业】南浦惊春至西楼送月沈江流不过岭何处寄归心【内容字元系榕字修改】月在行人起千峯复万峯海虚争翡翠溪逻鬬芙蓉【南方呼市为虚呼戍为逻新州有翡翠虚芙蓉逻】古木花生斛隂池满种松【木槲花生于他树槎枿池沼多种松谓之水松松根即抱木也】火探深洞燕香送逺潭龙【南方人持火于乳洞中捕燕食之康州悦城县有媪龙状如蛇常迎送舟檝或千里之外人多以金帛香火送之】蓝坞寒先烧禾堂晚并舂【种蓝多在坞中冬烧其地人以木槽舂米谓之禾堂也】暝投何处宿西峡隔云钟【内花字元作古改作髙又注作花】
　　始至潼闗一首
　　飞阁架层台终童此路回山形朝岳去河势抱闗来鴈过秋风急鸡鸣宿雾开平生无限意驱马任尘埃【内岳字元系修改】
　　汤处士返初后卜居曲江一首
　　鴈门归去逺垂老脱袈裟萧寺林为客曹溪便寄家緑琪千嵗叶黄槿四时花别怨应无限门前桂水斜发灵溪馆一首
　　山多水不穷一叶似渔翁鸟浴寒潭日猨吟暮岭风杂英垂锦绣众籁合丝桐应有桃溪路千岩万壑中放猨一首
　　殷勤解金鏁昨夜雨凄凄山浅懐巫峡水寒思建溪逺寻红树宿深向白云啼便覔南归路烟丛莫自迷下第别杨至之一首
　　花落水潺潺十年离旧山夜愁添白发春泪减朱顔孤剑北游塞逺书东出闗逢君话心曲一醉防陵间题湖州韦长史山居一首
　　一官惟买画公堂但得身间日自长琴曲少声重勘谱药丸多忌更寻方溪浮箬叶添醅緑泉绕松根助茗香明日鳜鱼何处钓门前春水下沧浪
　　过鲍溶宅有感一首
　　寥落故人宅重来身已亡古苔残墨沼深竹旧书堂秋色馆池静雨声云木凉无因展交道日暮倍心伤寄兄弟一首
　　江城红叶尽旅思倍凄凉孤梦家山逺独眠秋夜长道存空倚命身贱未归乡南望仍垂泪天边鴈一行秋日一首
　　有计自安业秋风罢逺吟买山惟种竹对客更弹琴烟起药厨晚杵声松院深闲眠得真性惆怅旧时心卜居招书侣一首
　　忆昨未知道临川毎羡鱼世途行处见人事病来疎微雨秋栽竹孤灯夜读书怜君亦同志晩嵗傍山居西山草堂一首
　　何处少人事西峯旧草堂晒书秋日晩洗药石泉香后岭有微雨北牕生夜凉徒劳问归路峯叠绕家乡贻隐者一首
　　回报隐名士英忧山兴阑求人顔色尽知道性情寛信谱弹琴误縁崖药难东皋亦自给殊愧逺相安竹林寺与李徳别一首
　　骚人吟罢起乡愁暗觉年光似水流花满楚城伤逺别蝉鸣萧寺喜同游前山日落杉松晚深夜风清枕席秋明日分襟人何处江南江北路悠悠
　　送武全通处士归章洪山一首
　　形影无辜消息沈登闻三击血霑襟皇纲一日开冤气青史千年重壮心却望乌台春树老独归蜗舍暮云深他时纵有徴书去雪满空山不可寻
　　题义女亭一首
　　身殁兰闺道自明郭南寻得旧池亭诗人愁立暮山碧贾客怨离春草青四座月沈疑掩镜两檐花动悟収屏至今乡裹风犹在借问谁家义女铭
　　寄殷尧藩先辈一首
　　十载闻名翰墨林为从知己信浮沈青山有雪谙松性碧落无云称鹤心带月独归萧寺逺翫花频醉庾楼深寻思一见如琼树空把新诗尽日吟
　　吴门送振武李从事一首
　　晚促离筵醉玉缸伊州一曲泪双双欲携刀笔从新幕更宿烟霞别旧牕代马近秋侵紫塞吴帆乗月下清江嫖姚若使传书檄坐筑三城看受降
　　夜泊松江渡寄友人一首
　　清露白云明月天与君齐棹木兰船南湖风雨一相失夜泊横塘心渺然【内兰字作栏涂去木字添】
　　送人归吴兴一首
　　绿水棹云月洞庭归路长春桥悬酒慢夜栅集茶樯箬叶沈溪暖苹花绕郭香应逢栁太守为説过潇湘月夜期友人不至一首
　　坐待故人宿月华清欲秋管弦谁处醉池阁此时愁风过渚荷动露含山桂幽孤吟不可曙昨夜更登楼寄袁校书一首
　　扰扰换时节旧山琪树阴犹乖青汉志空负白云心广陌尘埃逺重门管吹深劳歌极西望未省有知音【内极西二字元系西望字粉涂重改】
　　征西旧卒一首
　　少年乗勇气百战过乌孙力尽边城难功添上将恩晓风听戍角残日倚营门自説轻生处金疮有旧痕王秀才自越见寻不遇题诗而回因以酬寄一首南斋知数宿半为木兰开晴阁留诗徧春帆载酒回烟深子宅云断越王台自有孤舟兴无妨更一来送客归兰谿一首
　　花下送归客路长应过秋暮随江鸟宿寒共岭猨愁众水喧严濑羣峯抱沈楼因君几南望曾向此中游赠王处士一首
　　归卧养天真鹿裘乌角巾荗陵闲乆病彭泽醉长贫冠葢西园夜笙歌北里春谁怜清渭北又老钓鱼人送张厚浙东谒丁常侍一首
　　凉露清蝉栁陌空故人遥指淛江东青山有雪松当涧碧落无云鹤出笼齐唱离歌愁晓月独看征棹怨秋风定知洛下声名士共説膺门得孔融
　　宿松江驿却寄苏州一二同志一首
　　侯馆人稀夜更长姑苏城逺路苍苍江湖潮落髙楼迥河汉秋归广簟凉月转碧梧移鹊影露低红草湿萤光名园诗侣应多思暮醉笙歌掩画堂
　　寄云际寺子敬上人一首
　　万山秋雨水萦回红叶多从紫阁来云冷竹斋禅衲薄已应飞锡过天台
　　游楞伽寺一首
　　晚烟秋寺泛潮来水浸城根古堞摧尽日伤心人不见石楠花满旧歌台
　　送薛洪秀才南游访山习业一首
　　姑苏城外栁初凋同上江楼更寂寥绕壁旧诗尘漠漠对牕寒竹雨萧萧怜君别路随秋鴈尽我离觞任晚潮从此草应有处白云青嶂一相招
　　夜归孤山寺却寄上卢郎一首
　　青云有志路犹赊心在琴书似忆家醉别庾楼山色晚夜归萧寺月光斜落帆露湿回塘栁开院风惊满地花他日此身湏报徳莫言空爱旧烟霞
　　赠桐庐房明府先辈一首
　　帝城春牓谪云仙四海声华二十年阙下书功无后辈卷中文字掩前贤官成每喜江山静道在宁忧雨露偏自笑小儒非一鹗亦趋门屏兾相怜
　　赠裴处士一首
　　为儒白发生乡里早闻名暖酒雪初下读书山未明字形翻鸟迹诗调合猨声门外沧浪水知君欲濯缨石池一首
　　通竹引泉脉澄深室盆惊鱼翻藻叶浴鸟上松根残日留山影髙风耗水痕谁家洗秋药来往自开门送苏恊律从事振武一首
　　琴樽诗思劳更欲学龙韬王粲暂投笔吕防初佩刀夜吟闗月苦秋望塞云髙去去从军乐雕飞代马豪懐政禅师院一首
　　山斋路几层败衲学真乗寒暑移双树尤阴尽一灯风飘髙竹雪泉涨小池冰莫讶频来此修身欲到僧送荔浦蒋明府赴任一首
　　路长春欲尽歌怨酒初酣白社莲塘北青袍桂水南驿行盘马道船宿避龙潭真得诗人趣烟霞处处谙秋夕有懐一首
　　念逺坐西阁华池涵月凉书回秋欲尽酒醒夜初长露白莲衣浅风清蕙带香前年此佳境兰棹醉横塘秋霁寄逺一首
　　初霁独登赏西楼多逺风横烟秋水上疎雨夕阳中髙树下山鸟平芜飞草虫惟应待明月千里共君同经故行宫一首
　　台阁参差倚太阳年年花发满山香重门勘鏁青春晩深殿垂白日长草色眠侵御路泉声呜咽绕宫墙先皇一去无回驾红粉云鬟空断肠
　　宣州开元寺赠惟直上人一首
　　曾与径山为小师十年僧行众人知夜深月色当裨处斋后钟声到讲时经雨绿苔侵古画过秋红叶落新诗劝君莫厌江城客虽在风尘别有期
　　秋晩懐茅山石涵村舍一首
　　十亩山田近石涵石涵风俗旧曽谙檐前白艾惊春燕篱上青桑待晚蚕云暖采茶来岭北月明沽酒过溪南陵阳秋尽多归思红树萧萧覆碧潭
　　送令闲上人一首
　　近日髙僧更有谁宛陵山下遇闲师东林共许三乗学南国争传五字诗初到庾楼红叶坠夜眠萧寺碧云随秋江莫惜题佳句正是磷磷见底时
　　送上元王明府之任一首
　　莫言名重懒驱鸡六代江山碧海西日照蒹葭明楚塞烟分杨桞见隋隄荒城树接沈书浦旧宅花连罨画溪官满定应归未得九重霄汉有丹梯
　　东游留别李业秀才一首
　　烦君沽酒强登楼罢唱离歌説逺游文字岂劳诸子重风尘何幸故人忧一程山路长侵夜十里家书动隔秋起凭栏干各垂泪又驱羸马向东州
　　客有卜居不遂薄游汧陇者因题絶句一首
　　海燕西飞白日斜天门遥望五侯家楼台深锁无人到落尽春风第一花
　　送郑寂上人南游一首
　　儒家有释子年少学支公心出是非外迹辞荣辱中锡寒秦岭月杯急楚江风惟恐故园思山秋梨叶红霅上宴别一首
　　山断水茫茫洛人西路长笙歌留逺棹风雨寄华堂红壁耿秋烛翠帘凝晓香谁堪从此去云树满陵阳留题李侍御宅一首
　　曾话平生志书斋几见留道孤心易感恩重力难酬独立千晚频来一叶秋鸡鸣应有处不学泪空流行次白沙馆先寄上河南王侍郎一首
　　夜程何处宿山叠树层层孤舘开秋雨空堂停曙灯歌慙渔浦客诗学鴈门僧此志无人识明朝见李膺重哭杨攀处士二首【自号为绿云翁】
　　绿云多学古黄髪竟无成酒纵中山性诗留上海名读书新树老垂钓旧矶平今日悲前事西风闻哭声从官任直道几处脱长裾殁后儿犹小来人渐疎邻翁占池馆长吏觅图书身贱难相报平生恨有余茅山题徐校书隐居一首
　　深居四十年语旧泪潺潺官满春辞省兵来夜出闗思随江鹤逺心寄海鸥闲莫讶频相访前峯似故山题倪处士旧居一首
　　儒翁九十余旧向北村居生寄一壶酒死留千卷书栏摧新竹少池浅故莲疎但有子孙在带经还荷锄南邻樊明府乆不还家因题林亭一首
　　湘南官罢不归来髙阁经年掩绿苔鱼溢池塘秋雨过鸟还洲岛暮潮回阶前石隐碁终局牕外山寒酒满杯借问先生独何处绕篱疎菊又花开
　　下第贻友人一首
　　身在闗西家洞庭夜寒歌苦烛荧荧人心髙下月中桂客思往来波上萍马氏识君眉最白阮公留我眼长青花前失意共寥落莫遣东风吹酒醒
　　送杨发东归一首
　　江花半落燕雏飞同客长安今独归一纸乡书报兄弟还家羞着别时衣
　　贵游一首
　　朝回佩马草萋萋年少恩济卫霍齐斧钺旧威龙塞北池台新赐鳯城西门通碧树开金鏁楼对青山倚玉梯南陌行人尽回首笙歌一曲暮云低
　　宿咸宜观一首
　　羽袖飘飘杳夜风翠幢归殿玉坛空步虚声尽天未晓露压桃花月满宫
　　紫藤一首
　　绿蔓秾阴紫袖低客来留坐小堂西醉中掩瑟无人会家近江南罨画溪
　　越中一首
　　石城花暖鹧鸪飞征客春帆秋不归犹自保郎心似石绫梭夜夜织寒衣
　　春日题韦曲席野老所居二首
　　背岭枕南塘数家村落长莺啼中妇懒蚕出小姑忙烟草近沟湿风花临路香自怜非楚客春望亦心伤绕舍徧桑麻村南第一家林繁树势直溪转水纹斜竹院昼看笋□栏春卖花故园归未得到此是生涯闻范秀水自蜀游江湘一首
　　蜀道下湘渚客帆应不迷江分三峡响山竝九疑齐秋泊鴈初宿夜吟猿正啼归时慎行李莫到古城西绿萝一首
　　绿萝萦数里本在草堂闲秋色寄髙树昼阴笼近山移花疎处过乐困时攀日暮微风起难寻旧迳还晚泊七里濑一首
　　天晚日沈沈归舟系栁阴江村平见寺山郭逺闻碪树密猿声响波澄鴈影深荣华暂时事谁识子陵心子陵钓台贻行侣一首
　　故人天下定垂钓碧岩幽旧迹随台古髙名寄水流鸟喧羣木晩蝉急众山秋更待新安月慿君暂驻舟江上喜洛中友人继至一首
　　马两河道风惊嵩少尘全家南渡逺旧友北来频罢酒松桂晚赋诗兰杜春何言今夜月同是洛阳人宿东横山濑一首
　　孤舟路渐赊时见碧桃华溪雨滩声急岩风树势斜猕猴悬弱蔓鸂鶒睡横槎漫向山林宿无人识阮家贻迁客一首
　　无机还得罪直道不伤情微雨昏山色疎笼闭鹤声闲居多野客髙枕见江城门外长溪水怜君又濯缨题韦山人山居一首
　　药去还归家人半掩扉山风藤子落溪雨豆花肥寺逺僧来少桥危客过稀不闻砧杵动应解制荷衣再寄殷尧藩一首
　　直道知难用经年钓水濵宅从栽竹贵家为买书贫就学多名客登朝尽故人蓬莱自有路莫羡武陵春陵阳送客一首
　　南楼送郢客西郭望荆门鳬鹄下寒渚牛羊归逺村兰舟倚行棹桂酒掩余樽重此一留宿前汀烟水昏途经李翰林墓一首
　　气逸何人识才髙举世疑襧生狂善赋陶令醉能诗碧水鲈鱼思青山鵩鸟悲至今孤冢在荆棘楚江湄钱唐青山李隐居西斋一首
　　小隐西亭为客开翠萝深处徧青苔林间扫石安棊局岩下分泉递酒杯兰叶露光秋月上芦花风起夜潮来云山绕屋犹嫌浅欲棹渔舟近钓台
　　与郑秀才叔侄防送杨秀才昆仲东归一首
　　书劎功迟白髪新异乡仍送故乡人阮公留客竹林晚田氏到家荆树春雪尽塞鸿南翥少风来胡马北嘶频洞庭烟月如终老谁是长杨谏猎臣
　　赠桐江隐者一首
　　潮去潮来洲渚春山花如绣草如茵严陵台下湘江水解钓鲈鱼能几人
　　送宋处士一首
　　卖药修琴归去迟山风吹尽桂花时世间甲子湏臾事逢着仙人莫看棊
　　陈宫怨一首
　　风暖江城白日迟昔人遗事后人悲草生宫阙国无主玉树后庭花为谁
　　题旌儒庙一首
　　寒柏阴风万古悲儒冠相枕死秦时庙前亦有南山路不学老翁歌紫芝
　　谢亭送客一首
　　劳歌一曲解行舟红树青山水急流日暮酒醒人已逺满天风雨下西楼
　　南游泊松江驿一首
　　漠漠故宫地月凉风露幽鸡鸣荒戍晓鴈过古城秋杨栁北归路蒹葭南渡舟去乡今已逺更上望京楼松江懐古一首
　　故人今何在扁舟竟不归雨余山漠漠江阔树依依暮色千帆落秋声一鴈飞此时兼送别慿槛欲霑衣孤鴈一首
　　昔年双颉颃池上霭春晖霄汉力犹怯稻梁心已违芦洲寒独宿榆塞夜孤飞不及巢檐燕西风相逐归题李元之幽居一首
　　宅前云水满髙兴一书生垂钓有深意望山多逺情夜棊留客宿春酒劝僧倾未作干时计何人记姓名长兴里夏日寄南邻避暑一首
　　侯家大道傍蝉噪树苍苍开鏁洞门逺卷髙馆凉栏围红药盛架引绿萝长永日一欹枕故山云水乡天街晓望一首
　　晓星低未央莲阙迥苍苍叠鼓送残月疎钟迎早霜闗河浮瑞气宫馆耀神光再拜为君寿南山髙且长早春懐江南一首
　　云月有归处故山清洛南如何一花发春梦徧江潭送友人自荆襄归江东一首【时友人新防偶】
　　商洛转江濆一杯聊慰君劎愁龙失伴琴怨鹤离羣楚驿枕秋水湘帆凌暮云猿声肠断夜应向雨中闻洞灵观冬青一首
　　霜霰不凋色两株交石坛未秋红实浅经夏绿阴寒露重蝉鸣急风多鸟宿难何如西禁栁晴舞玉栏干送客南归有懐一首
　　緑水暖青苹湘潭万里春瓦樽迎海客铜鼓赛江神避雨沿风岸看云渡栁津长安一杯酒座上有归人送太昱禅师一首
　　禅林深竹里心与径山期结社多髙客登坛尽小师早秋归寺逺新雨上滩迟别后江云碧南斋一首诗长安旅懐一首
　　乆客怨良夜西风吹鴈声云移河色浅月泛露华清掩琴独凝思缓歌空寄情门前有归路迢递洛阳城春望一首
　　南楼春一望云水共昏昏野店归山路危桥带郭村晴烟和草色夜雨涨溪痕下岸谁家住残阳半掩门酬杜补阙初春雨中舟次横江喜裴郎中相迎兼见寄之什一首
　　江舘维舟为庾公暖波微绿雨蒙蒙红樯迤逦春岩下朱斾聫翩晓树中栁滴圆纹生细浪梅含香艳吹轻风郢歌莫问青山吏鱼在深池鸟在笼
　　题卫将军庙一首【并序】
　　将军名逖阳羡人少习诗书仍学劎有武略二十七游并汾间神尧皇帝始揭义旗逖进备行列洎擒窦建徳逖持挟枪劎前突后翼太宗顾而多之天下既定第其功拜将军宿卫以母老且病乞归侍残年辞防哀激诏许之既而以孝敬睦闺门以然信居乡里及卒邑人怀之庙于荆溪之湄以平生弓甲悬东西庑下嵗时祠祭焉或云颇福其土邑文士王敖撰碑词寔详备惜乎国史阙载其功因题诗于庙壁
　　武牢闗下防龙旂挟槊弯弧马上飞汉业未兴王霸在秦军才散鲁连归坟穿大泽埋金劎庙枕长溪挂鐡衣欲吊忠魂何处问苇花枫叶雨霏霏
　　送前东阳于明府由鄂渚归故林一首
　　结束征车换黑貂防西风雨正萧萧荗陵乆病书千卷彭泽先归酒一瓢帆背夕阳湓水阔棹经秋月甑山遥殷勤为谢南谿侣白首萤牕未见招【内盆字元作秋字注改】泛溪回寄道元上人一首
　　南郭烟光异世间碧桃红杏水潺潺猿来近岭猕猴防鱼下深潭翡翠闲犹阻晚风停桂檝欲乗春月访松闗几回防杖终难去洞口云归不见山
　　留别裴秀才一首
　　三献无功玉有瑕更防书劎客天涯孤帆夜别潇湘雨广陌春期鄠杜花灯照水萤千灭棹惊滩鴈一行斜闗河迢递秋风急望见乡山不到家
　　伤虞将军一首
　　白首从军未有名近将孤劎到江城巴童戍乆能番语代马调多解汉行对雪夜穷黄石畧望云秋计黑山程可知身死家犹逺汴水东流无哭声
　　李定言自殿院衔命归阙拜员外郎俄迁右史因寄一首
　　白笔南征变二毛越山愁瘴海惊涛才归龙尾含鸡舌更立螭头运毫阊阖欲开宫漏尽冕旒初坐御香髙吴中旧侣君先贵曾忆王祥与佩刀
　　右唐郢州刺史许浑所书乌栏诗一百七十一篇真迹分上下凡二卷织组间错辞格华古笔妙烂然见为三絶浑本丹阳人居丁夘涧予再仕是毎过其旧居遐揽云山慨想清致未尝不过车而式也安阳刘泾巨济故与寳晋同时博雅尚古诗藏其家葢与太冲序俱在秘笈第一物之数尝剪一幅易与杜介又一幅在驸马都尉王诜第书史具焉字法桞而不俗信乎其确论也予家旧传幅绢帖知其为晚唐诗嘉定癸未嵗客有自中都携来者始见首卷制作脗合序着五百余篇合两者才得六十五首冥搜逾年复得后一卷略计所存未及半岂犹有待耶然书史谓泾所藏止百篇又岂未尽覩耶度王杜之所分蓄固已具是矣劎津再合已焕龙文珠浦复还益彰蠙贡两卷皆印绍兴御玺又有一半印葢唐诗之存而帝玺之信莫此若者
　　赞曰玉诗府旌阳仙骖鸾翳鳯瑚鞭羽裳云锦朝帝垣天鳯戛佩披琅玕瑶阶十二琪树连珠晖璧魄环非烟手挼碧蘂丹葩鲜昆阆七七争芳妍翩焉来下探九渊攫颔惊起龙正眠茫茫尘劫今几年北斗柄烂东海田袖中琲琲辉且圆琤淙落笔如流泉乌栏锦褾余百篇狱宝上烛牛斗纒御题小玺今宛然已散复合庸非天鲸鱼东去云浪翻晴昼詄荡开虎闗紫金浮玉月满川大招为赋乗槎骞
　　崔逺送广利诗帖【楷书诗并序尾记共八行】
　　唐崔逺送广利大师诗【御书题籖】
　　送广利大师归江东
　　楚山枫老楚江清笠挂髙帆浪注罂真徃本无前后际叶舟谁问去来程忘机每与鸥为伴息念应怜月共明想见家山诸弟子盛夸新赐大师名
　　中书侍郎平章事崔逺干宁四年季夏二十九日书右唐干宁宰相崔逺字昌之送广利诗真迹一卷嘉定甲申九月赎之邵邸广利师吾不知其为何如人方其江东之归想见冥鸿将翔下避世网既游时贤之门亦欲因决去之机以警在位者而盛夸新赐之名崔独恋栈不念沦胥反将以腐防吓之卑哉见也考之年表是嵗六月乙巳始拜中书侍郎而写诗之月适同斯时汲汲持鳯池之名以鬻于缁徒之前益可羞矣巻首尾有小玺四御府印一宸奎题标目葢书法之劲尝动天鉴云
　　赞曰唐而干宁果何时作书及诗且恬以嬉沦胥之不知而拳拳于一缁吁其可悲




　　宝真斋法书赞卷六
　　钦定四库全书
　　宝真斋法书赞卷七
　　宋　岳珂　撰
　　唐摹晋人帖
　　卫恒往来帖【向氏题籖前题一行帖草书三行】
　　髙闲手摹往来帖晋长水校尉卫恒书
　　徃来者传卿气力顿佳甚以慰思无期但有信示问右唐人摹晋长水校尉卫恒字巨山徃来帖真迹一卷恒瓘之子素称能书有政宣半印四绍兴珍赏印二意古而态真彷佛复见前代气象非唐世笔力未易到此嘉定甲戌嵗四月从向芗林之孙公起购得之标曰髙闲所摹予按宝晋书史尝以戴嵩牛经太宗御笔三字者易懐素绢帖及陆机卫恒等模晋帖与数种同归刘泾谓之髙闲殆无攷证予故不敢以为信概之以唐庶几得实
　　赞曰书既造妙摹者惟欲取其肖摹既逼真题者不必托诸人以实传信万古一晋无目睫之徇视御府之印
　　王廙问安王秋二帖【前一帖楷书五行内诏字空阙圣体字平起后一帖章草三行】
　　臣廙言昨表不宣奉赐手诏伏承圣体胜常以慰下情不审宿昔复何如承郑夫人乃尔委顿今复增损伏惟哀亡愍存益劳圣心谨附承动静臣廙言
　　七月十三日告借之防近日遣王秋书不具月行复半念汝独思不可堪居奈何奈何雨凉不审
　　右唐人摹晋侍中骠骑将军王廙字世将问安王秋二帖真迹一巻廙以善书名见录于淳化之秘阁帖并有先朝印识予家藏最乆先君手记云淳熙丙戌嵗十月在广右得于钦守赵善言家亦赐书也赞曰摹法之精必騐以真我见刻已同似人啓以楷书告以章草情敬之分于此焉考
　　王导懐感帖【前题一行帖五行草书】
　　晋仲父侍中丞相始兴文献公琅琊王导茂
　　导白改朔情增伤感湿烝自何如颇小觉损不帖有应下悬耿连哀劳满闷不具王导
　　右唐人摹晋丞相始兴文献公王导字荗宏懐感帖真迹一卷上有小玺笔法盛于晋尤盛于王门导其祖也是书本在淳化袐阁帖中结字得章草之遗风妙有余而妍不足今帖乃唐世摹于硬黄纸上毫发毕备无遗憾焉先君好収唐摹帖以为虽未得真犹胜刻此槖中之最古者云赎之宗姓近臣家葢赐书云所得之嵗月不可考
　　赞曰王门之书祖始兴他帖阁本皆洞精独余此帖难强名妙处顿使俗眼惊唐人硬黄昔流声纸古墨暗如晨星儿曹缄口勿浪评更看羲献森阶庭郗恢授衣帖【御书题籖标记一行帖行书九行】
　　晋郗恢授衣帖【御书】
　　晋镇军将军东安忠侯髙平郗恢道嗣
　　九月十五日恢白授衣感深得去四月书为慰已冷比何如吾至顿力遣不具郗恢敬谓承不上下告念驰悚贤兄可行上下万福慰不宁兄无近告驰情第二儿今东分张罔罔
　　右唐人摹晋镇军将军东安忠侯郗恢授衣帖真迹一卷郗氏自鉴而昙曰俭处约曰恢道嗣皆其子也世以书法着按窦述书赋有曰处约道嗣家之后俊取草势而兄优谨真书而弟润恢之竞爽有自来矣书有御题小玺并流传二印识存焉摹迹与王方庆赐帖相类葢先君故藏
　　赞曰郗姓三传而至恢晋代七革而为唐书以世而能摹以乆而彰予将因髙平之奕叶而撷千古之遗芳于戏道徽尚其不亡兹其足以侈摹帖之藏唐人摹二王帖【贞观煟兴传自兰亭神与其能承诏作程一门接武洛神之赋放于后人邯郸失步】
　　冯承素兰亭叙【二十八行尾记小楷两行】
　　永和九年嵗在癸丑暮春之初会于会稽山阴之兰亭修褉事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸懐抱晤言一室之内或因寄所托放浪形骸之外虽趣舍万殊静躁不同当其欣于所遇蹔得于已快然自足曾不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴懐况修短随化终期于尽古人云死生亦大矣岂不痛哉毎揽昔人兴感之由若合一契未尝不临文嗟悼不能喻之于懐固知一死生为虚诞齐彭殇为妄作后之视今亦犹今之视昔悲夫故列叙时人録其所述虽世殊事异所以兴懐其致一也后之揽者亦将有感于斯文
　　贞观五年八月二十九日臣承素奉敕模
　　右唐冯承素橅王羲之兰亭叙臣米友仁鉴定恭跋【行书两行】
　　右唐贞观将仕郎直文舘冯承素奉诏摹修禊帖真迹一卷太宗天造翰艺储神缃素萧轺南驾辨椟西来缅观羣臣仁智之情毕奏从官步趋之技承素其一也按何延之记谓当时供奉榻书曰赵模曰韩道政曰诸葛贞实偕肄笔各有数本以分赐皇太子诸王近臣流传几百年以元和十三年诏取入九禁又五百载乃入御府有小玺一又印缝二古篆不可识首尾有裴氏等印三其后着米存仁鉴定攷之寳晋书史载苏耆家有兰亭三本内次本少长字世传众本皆不及长字其中二笔相近末后捺笔钩回笔锋直至起笔处懐字内折笔转笔抹笔皆转侧褊而见锋蹔字内斤字足字转笔贼毫随之于斫笔处贼毫直出其中世之模本未尝有也耆题以为褚遂良芾辨其非定为承素辈且制赞以表之今阅此本蹔字贼毫所出无髪异殆是茧纸旧帖有此一笔故凡亲见真迹于昭陵未閟之先者其临摹之手不约而同不惟是帖足以信千古之传而芾之精鉴至是殆尤不可及也嘉定壬午嵗二月托人从故循邸赎之凡三易所托而后至想山阴之手泽未见英姿听空谷之足音讵无喜色式昭传绪以觌前徽
　　赞曰猗应龙蟠九抱骊珠閟含风见似人喜若跫作者谁臣姓冯
　　吴通微临兰亭叙帖【二十九行尾记四行系界行纸内旧注崇山二字并移入正行旧涂改悲夫处亦不复摹首行止于初字葢以意临写故独与众本不同云】
　　永和九年【文同上】
　　大中大夫行尚书职方郎中知制诰充翰林学士东海县开国男吴通微临书时贞元四年嵗次戊辰四月己夘朔十一日己丑记
　　右唐人吴通微临王右军兰亭叙真迹一卷具着官位嵗月有小玺并古印文二与行业赞同得于中都按唐史有吴通尝与陆贽窦参同时亦践北门葢昆仲也笔灋淳古题名端劲有鴈塔之碑可攷其非赝
　　赞曰褉帖之亡坏土其朽至于贞元夫岂一手彷佛之传烂如晨星尚胜定武以石得名
　　右军初月帖【草书六行】
　　初月一日羲之白忽然新故之际致叹良深君亦同懐近信过得告故云腹痛悬情灾雨以复何似气力能胜不谋为尔耳力不次王羲之
　　右唐人摹王右军初月帖真迹一卷笔势婉遒具有法则独纸素不与他帖类似唐末者有小玺在巻端先君以淳熙庚子嵗中秋并遣信帖得之赵千里赞曰唐摹之传取竒古髣髴硬黄疑此楮我从眼力别瑶珷安得庸奴字如许
　　右军遣信帖【行书三行】
　　顷日亲亲径过诸婚经卹体察力不复堪之故未复遣信耳　懐充
　　右唐人摹王右军遣信帖真迹一卷得之与初月帖同时有前朝印字体古而逸非苟作者
　　赞曰笔健而竒而纸素犹近时彼摹者吾不能知其为谁忘筌与蹄庶几得之
　　右军留女帖【草书两叚六行】
　　吾去日欲留女过吾去自当送之想可垂许一出未知还期是以昨即得丹阳水丘书与足下书同官不送往还
　　李常公择盥手观此帖元章知之当为出数本矣【楷书四行元章字平起】
　　丁夘仲秋六日观于从道甥家【草书两行】
　　中散大夫会稽县开国子钟离景伯公序观【草书两行】人言观元章书必数步立不得近他日殆不然故敢书于此子发【行书三行】
　　右唐摹王右军留女帖真迹一卷予在建康初访帖于故室桧之孙有某者不肖游娼肆荡无一簮几不能自存初以此求售于所托上有绍兴一玺前后有古半印八中缝有古墨印一皆不可辨纸甚类唐硬黄而尤竒末着本朝李公择钟离等四跋葢赐书明甚予以二十万钱得之某大喜于是帖陆续来矣帖字四十八古雅不可名状帖之标曰右军真迹予审定为唐摹葢以三事与故藏晋帖纸既不类而与唐行业赞昭陵册文皆一种硬黄一也宝晋洗手帖曰毎得一书背讫入奁印以米姓袐玩书印阅书之法洗二案相比某濯手亲取展以示客客拱而慿空案从容细阅某趋步于其前客云展某展客云卷某卷惟命客据案甚尊某执事甚舍佚执者止欲不以手衣振拂之尔葢寳晋病洁故其言如此今详跋语有盥手而观元章知之当为出数本又有人言观元章书必数步立不得近他日殆不然是皆戏寳晋语而跋巻末有半印存米姓二字较之家藏帖印又非袐玩印乃清玩印也正是帖下文所谓以待不可告语之客者使其为真则在玩袐乆矣是以为唐摹无疑二也帖字并大令十二月帖中令永嘉帖竒崛则无差别而神观有异三也予虽定着如此而付受有绪合作自然审而信之犹当以竢博雅之君子赞曰或真或摹斯焉取诸是出于偃月之储垂胄同仇于门之鱼予将比乎邾
　　右军河南帖【草书八行】
　　适重熙书如此果尔乃甚可忧张平不立势向河南者不知诸侯何以当之熙表故未出不説説荀候疾患想当转佳耳若熙自勉此一役当可言浅见实不见今时兵任可处理
　　右唐人摹右军河南帖真迹一卷有小玺并藏书家大小全印五半印一帖在淳化阁帖中与率更何如帖同嵗月得之左畹吴氏按晋史孝宗永和七年二月赵并州刺史张平降秦十一月征西大将军荆州刺史桓温闻石氏乱请北伐既而中止八年春中军将军州刺史殷浩又请北伐以北中郎将荀羡为都统屯寿春三月命羡镇淮阴寻加监青州诸军事又领兖州刺史镇下邳右军将军会稽内史王羲之以书止之不听九年十月姚襄叛浩败绩于山桑羲之又遗以书止其再举十年正月浩免官十二年春拜温征讨大都督督司兾二州诸军事以讨姚襄八月乙亥温败襄于伊水遂入洛阳己丑修诸陵张平自秦击襄襄与之平而罢兵羡以徐州刺史将兵救叚龛十一月龛殱于燕羡还下邳升平元年七月平自秦遣使请降拜并州刺史二年三月秦苻坚讨平于铜壁降之秋八月徐兖二州刺史荀羡有疾以御史中丞郗昙为羡军司九月燕伐平于并州平所置征西将军诸葛骧等帅壁垒百三十八降于燕平奔平阳亦降于燕羡拔燕之茌平执防山太守贾坚燕将司马悦明救防山羡败而归遂以疾笃召还命昙以北中郎将代镇焉五年九月平竟灭于秦详事颠末此帖当在升平二年之秋重熙葢昙之字当是以书往来及时事者
　　赞曰予观斯帖而得右军之为人矣识以先物仁以及民忠以谋国哲以保身有是四者殆非一世翰墨之士所可拟其伦也知晋之祸在乎本根外宁内忧茹蘩吐珍其识之不羣固足以逹爱本之仁矣而一诚区区惜荀悯殷止北伐之书陈会稽之牋又孰知其既明之哲托于余忠之未伸者耶鄢陵之师车驰卒奔念克敌之何裨徒隐忧于范文如昔日之偃书几何其不为今日之温摹帖之传世固共知字画之可珍而未识其心之爱君也然予博攷史牒详稽所因葢自愍懐抱痛于终天而王业偏安于江濆敌忾之勇复雠之义已不复谈于搢绅则姚襄之已归而终叛张平之既晋而复秦此皆后来必致之理安得不慨想乎击檝之逖抜劎之琨而徒欲保所有以终身如是则右军之书虽不免拳拳于后虑而右军之心实未暇厯厯以前陈至于守江弃淮以忧为欣是欲保堂奥之安而乃捐其所由入之门予尤未之敢闻也
　　右军复尅二书帖【草书四行】
　　适书至也故足下明还行复尅面王羲之白
　　见逺二书皆以逺也动散即佳为慰
　　右唐人摹王右军复尅二书帖真迹一卷帖故家藏上着四印惟贞观两字聫属与寳晋所述异意后人托为者
　　赞曰书摹于唐故不当印以贞观然而涸笔天成书名云烂殆不止于真之乱彼无别者徒欲侈其真而汩以赝石汰玉出泾分渭判尚攷予赞
　　右军尚书帖【草书四行】
　　尚书六日书示秀才孔君借战国防可付之
　　右唐人摹王右军尚书帖绢本真迹一卷按元作右军手墨予按寳晋书史尝于唐坰处易得此帖云得于僧清道亦有贞观印仍带元截纸痕一条今此乃缣素虽裂不可触大率非晋物又无贞观遗迹故定着为唐摹首尾宣和御府凡六印又内府图书玺一寳庆乙酉正月予遣问自大名归与真庙宸章同至葢皆汴都故藏也
　　赞曰宣和御府皆法书珍藏直及钟王初徒绿绢素少晋储着定聊复称唐摹气全神王防裂余更有数体同官奴百年风尘阅穹庐囘首六阁懐东都右军安问帖【草书四行】
　　未得安问度至可忧虑得其言云小差然疾自恐难耳
　　右唐人摹王右军安问帖真迹一卷与得示帖同得缝尾着御府四印中有萧字印首尾六半印惟芾印两字可辨葢寳晋故物也
　　赞曰唐人善书者晨夕临鹅池生平安问帖千古乃见之萧斋今为谁米姓犹可窥摹笔得活法一卷当得师
　　右军转胜帖【草书八行】
　　见冠军书转胜脚中故恶犹忧此防悬心腾恬忽失交虽小小殊复不如不想寻制之闻见嵩髙比使人增懐不知卒当有游理不思惟子愿欲种之
　　右唐人防王羲之书转胜帖臣米友仁鉴定恭跋右唐人摹王右军转胜帖真迹一卷有绍兴小玺并米友仁鉴定帖书以冷金纸方未褾时防防如银叶声薄类蝉翼竒甚庆元己未嵗六月得之潭州士人张椿老家其人旧以贡士教授武冈新学法当用年劳得官携帖入都欲荐之时贵以求所欲不得意发病去痛且恚悉以帖售人厥价不及什二三此其一也椿老多游名贵人门故藏帖为多攷淳化袐阁帖中有大令书亦有冠军转胜等语与此帖不同赞曰唐人摹帖多自喜千古换鹅谁趾美顺涂鹿梦岂真寐画饼儿痴出馋水讵怜成安获张耳泜上鼔旂那可致铜丸碧衣谁证尔重説偈言烦小米右军得示帖【草书三行】
　　比得示为慰云小人多患念劳心迟见足下未结果为力不次王羲之
　　右唐人摹王右军得示帖真迹一卷首尾着三玺珍赏一印字淳而雅颇逼西晋武帝体有章草之遗于淳化阁帖中葢自是一种风度非右军他帖比也帖旧在周益公家予爱其古嘉定甲戌十一月以易元吉獐猿二徐熙折枝一从太府丞纶并安问帖易得之
　　赞曰淳古有真味不特见于结字兹帖之名得示纵摹仿于唐世隐然犹有西晋之遗意彼昌黎者或肆讥议谓以俗书趁姿媚予未敢以为是
　　右军东方朔赞帖【小楷序二十二行赞十一行尾记一行】
　　大夫讳朔字防倩平原厌次人也魏建安中分厌次以为乐陵郡故又为郡人焉先生事汉武帝汉书具载其事先生瓌玮博逹思周变通以为浊世不可以富乐也故薄游以取位苟出不可以直道也故抗以傲世傲世不可以垂训故正谏以明节明节不可以乆安也故谈谐以取容洁其道而秽其迹清其质而浊其文弛张而不为邪进退而不离羣若乃逺心旷度赡智宏材倜傥博物触多能合变以明算幽讃以知来自三坟五典八索九丘阴阳图绘之学百家众流之论周给敏捷之辨枝离覆逆之数经脉药石之艺射御书计之术乃研精而防其理不习而尽其巧经目而讽于口过耳而闇于心夫其明济开豁苞含大凌轹卿相謿唅豪杰戏万乗若寮友视俦列如草芥雄节迈伦髙气葢世可谓拔乎其萃游方之外者也谈者又以先生嘘吸冲和吐故纳新蝉蜕龙变弃世登仙神友造化灵为星辰此又竒怪怳惚不可备论者也大人来守此国仆自京都言归定省覩先生之县邑想先生之髙风徘徊路寝见先生之遗像逍遥城郭都先生之祠宇慨然有懐乃作颂曰矫矫先生肥遁居贞退弗终否进亦避荣临世濯足稀古振缨湼而无滓既浊能清无滓伊何髙明尅柔能清伊何视污若浮乐在必行处俭罔忧跨世凌时逺蹈独游瞻望往代爰想遐踪邈邈先生其道犹龙染迹朝隐和而不同栖迟下位聊以从容我来自东言适兹邑敬问墟坟企伫原隰虚墓徒存精灵永戢民思其轨祠宇斯立徘徊寺寝遗像在图周游祠宇庭序荒芜榱栋倾落草莱弗除肃肃先生岂焉是居居而弗刑游游我情昔在有徳罔不遗灵天秩有礼神鉴孔明彷佛风尘用垂颂声
　　永和十二年五月十三日书与王敬仁
　　右唐人摹王右军书晋夏侯湛所作汉大中大夫东方朔画像賛真迹一卷首尾绍兴印四御府半印一按是帖在淳化秘阁与乐毅论并为真书之祖云烟流形水月移质摹写之合作以神合妙信乎唐人之为精也予在建康访郿坞遗物以嘉定辛巳九月奉诏移节京口治行冗甚而售者持以至云其家之在外邑者一昔入郛留质某氏以去亟以善贾购得之葢亦内府之自出云
　　赞曰昔唐贞观中河南公褚遂良着定右军真行书六十三卷真书独存五卷而是帖居第三开元中会稽公徐浩収缀二王真迹一百五十有八卷真书亦共存五卷而是帖居第二葢永和之所书而王修之是今观兹摹具有遗制葢李嗣真所谓如岩廊簮裾之肃阴阳寒暑之备铿锵金石之在耳氤氲兰麝之触鼻缥缈仙迹昭章圣秘然河南则标以为真会稽则疑以为伪二君皆升堂而入室夫岂党同而伐异况后六百载而予惟即其摹以观其似而何以别其非是惟梁袁昂评古今字尝有言曰王右军书如王谢子弟纵复不端正者轩轩有一种风气予谓摹本已能如此真存岂不可贵况夫山阴之鹅已讹于道徳瓦官之鸱复亡于告誓周公之征已泯晋侯之迹谁侈三一莫防于行法尚想熟知于黄绮或访琅琊之新庙或答尚书之宣示或临川丙舍之顿首或相省叔夷之死罪凡此已弗复见而又于此肆其议是殆类乎知江汉秋阳之不可尚斥有若而反其位者也
　　孙过庭摹洛神赋帖【二十八行】
　　处轻袿之猗靡翳修袖以延伫【至】怅盘桓而不能去慕痛贯【案慕痛贯三字上下文无所属跋语及之今仍原本】
　　右唐右卫胄曹参军孙过庭字防礼摹王献之洛神赋真迹一卷嘉定戊辰嵗十月九江郡守韩君松以客燕于庾楼酒酣出古帖名画数种分遗座间俾各赋诗予诗先成得先釂先择遂取此帖坐者皆愠初出帖时标为孙过庭草书不指为摹晋帖缝亦有御府四印客或疑其不可攷予答之曰大令冩此赋刻在淳熙袐阁续帖第二卷中今字迹甚相类又见寳晋书史言过庭书甚有右军法但字落脚近前而直今所存书谱是也因为证其是坐者怃然韩君啓笈亟取袐阁续帖及御府书谱石刻字字较视厯厯可见乃相与叹服帖竟以归我袐阁本末无慕痛贯三字印识位置亦微不同葢秘阁本为真为摹皆不可知而此本则孙摹甚明慕痛贯三字乃是因纸尾戏摹淳化帖中右军他帖以验其笔力而非本文也卷首尾及缝有长白山居印三振武军节度使印二书印一周咸印三荆湖南路转运使印一河东诸州转运使印一古半印一绍定戊子六月予在京口陵口酒正李君衎见过因阅帖自言其家藏本朝司勲员外郎知国子监书学周越书上着长白印葢周故物予谢未攷然振武节度本朝以幽冀陷乆不除官尚为唐物无疑
　　赞曰大令好书洛神赋后人犹袭邯郸步夫君草圣洞千古笔下纵横敏风雨凌波杳杳去无所半幅尚能迨媚妩几年唐印阅振武谁其别之视书谱洪元眘行业赞集王右军书帖【行书七十二行】
　　大唐会稽郡余姚县化囗寺主真法师行业赞并序朝议郎行余姚县令上柱国太原王璲撰文
　　菩萨戒弟子洪元眘集晋右军将军王羲之书并镌夫璞以假器必借工能正敎阐亦资明哲承真如之奥典啓不二之法门其谁曰然不逺千里法师东阳金华人也俗姓王氏其先太原苗裔昔永嘉南迁因官而处焉总角辞家童防入道发大精进坚持戒地一门之中数人缁服简而无傲咸悉慈心传曰积善之家必有余庆经云难行能行难忍能忍削迹名利而归于佛难矣哉闾阎依投亲戚仰止覩其顔则知三善入其门乃闻三异允谐众望精确道宗弥缝聚落能无法忍之心空闲林中了入寂然之意法师学习师古义承先圣八部经理宛在掌中三乗法源尽于度内晓了中事恒无贡髙犹如琉璃内外明彻是谓山岳之秀河海之英国之桥梁人之师范善疗众病为大医王应病与药令得奉行乃我法师之器量博难得而涯也粤六载我皇帝加号爰有制度于时太守秦公长史狄公知其行髙遂以名荐主此寺焉二公常相谓曰法师通深妙法无上义闻一得三言发响应昔利涉辩博僧会智周与之齐驱未可同日退食之暇匪夕即朝私奉礼敬以为法主晏居无何事有成应举一隅则三隅可视岂小子造次而谈矣葺搆廊宇缮修佛像垦尔田畴蓄尔仓廪人有善欲天必从之防奉夙心雅志斯在弟子忝预同盟宗祊有叙慕仰节操钦借坚持限以孤陋寡闻曷能宣盛事不録戒行何以覈诸不记精修何以示众小子狂简裴然成章述徳书能以传不朽凡我同好宁孤讃之时天寳八载孟春正月
　　童防入道总角辞家清理归正忍辱降邪结习已尽不染天花心如法水莹澈金砂【其一】形貎端严风神体正卓尔孤标坚持佛性如竹之滋如松之盛晏居寂然智慧清净【其二】法门之主天人之师能息三毒更慎四知磨而不磷湼而不缁阐我正教非师而谁【其三】法本不生今亦无有贤哉真公戒业坚乆宣寳偈义传金口记其行能永为不朽【其六】
　　天宝十五载嵗次景申六月癸未朔十七日乙亥建右洪元眘集右军书真法师行业讃真迹臣米友仁鉴定恭跋
　　右唐洪元眘集晋王右军书真法师行业讃真迹一卷唐人好集王书如元和张府君碑其证也按宝晋书史越州寺碑真迹在僧正子文处尝通书许借未果托提刑乔执中擕告质看亦不肯出葢即此书也其在全盛时宝毖已如此海岳于是有遗恨焉书入御府首尾着六印有米芾之子友仁审定缃素俨列发古芗之余芬劫火洞冥幸遗踪之未泯嘉定戊辰嵗二月得之官鬻
　　赞曰天津织女琼为梭的皪八体辉明河云章玉字炯不磨一洗秦籕麾周科人世翦割同绮罗百衲尚可睨伐柯告身莫易蚓换鹅淛江轰豗老伏波龙象骇栗严防诃玉函金钥神珂一洗海岳遗恨多千岩唐晋春嵯峨
　　万嵗通天帖
　　晋右军将军羲之书【前一帖行书六行内姨母字平起后一帖草书八行】
　　十一月十三日羲之顿首顿首顷遘姨母哀哀痛摧剥情不自胜奈何奈何因反惨塞不次王羲之顿首顿首初月十二日山阴羲之报近欲遣此书囗行无人不办遣信昨至此且得十一月十六日书虽逺为慰过囗卿佳不吾诸患殊劣劣方陟道忧悴力不具羲之报
　　晋黄门郎徽之书【行书八行】
　　二日告囗氏女新月哀摧不自胜奈何奈何念痛慕不可任得疏知汝故异恶悬心雨湿热复何似食不吾牵劳并顿勿复数日逺汝比自防力不具徽之等书晋中书令宪侯献之书【行书三行第一行省僧权字半体】
　　廿九日献之白昨遂不奉别怅恨深体中复何如弟甚顿匆匆不具献之再拜
　　齐司空简穆公僧防书【楷书四行元题不存以秘阁续帖本增入】
　　太子舍人王琰牒在职三载家贫仰希江郢所统小郡谨牒七月廿四日臣王僧防啓
　　齐侍中懿子慈书【草书前二帖各六行后一帖十六行】
　　卿柏酒防六种足下出此已乆忽致厚费深劳念至王慈具答　唐懐充　范武骑
　　汝比可也定以何日逹东想大小并可行迟陈赐还知汝囗囗吾常耳即具
　　翁尊体安和伏慰侍省小儿并健适遣信囗囗囗囗自当令卿知吾言之不虚也郭桂阳已至将甲甚精惟王临庆军马小不称耳以病告皆差耶秋冬不复忧病也迟更具问七月廿七日
　　右唐人摹王方庆万嵗通天进帖真迹一卷金轮御朝始制十三字今帖嵗月皆用其体唐纸精古此又独最他帖按唐史则天后尝访右军笔迹于方庆家方庆进者十卷凡二十有八人惟羲献见于此帖所谓十一代祖导十代祖洽九代祖珣八代祖昙首七代祖僧绰六代祖仲寳五代祖骞髙祖规曾祖襃皆轶焉是时则天御武成殿示羣臣仍令中书舍人崔融为宝章集以叙其事复赐方庆窦述书赋乃谓当复赐时后命尽榻本留内更加珍饰锦背归还王氏人到于今称之故有顺天矜而永保先业从人欲而不顾兼金之句有建隆新史馆印葢即当时摹取留内之本而之馆中者建中靖国刻归秘阁续帖有小玺并颍川印而三态备众妙摹逼天真亦非他帖可拟淳熙己亥嵗先君在郎省以一端石四画轴易之韩庄敏家
　　赞曰洛石赤心以出宝图燕涎鸡晨即瑞制书有奕王门南土华腴献其家琛陈于玉除笔法之神匪临伊摹史馆之储尚其不诬














　　宝真斋法书赞卷七
　　钦定四库全书
　　宝真斋法书赞卷八
　　宋　岳珂　撰
　　唐摹杂帖
　　智永千文真草帖【二十八行真草间列】
　　周发殷汤【至】同气连枝
　　右智永千文真草唐人临写真迹臣米友仁鉴定恭跋右唐人摹陈僧智永真草千文真迹一卷草字始周发迄于毁伤又自之盛迄于犹子真字始平章迄于毁伤又自之盛迄于连枝互差一行笔态俱入神品如钧天万舞广乐毕奏干戚羽籥各适其宜立于两阶观聴自尔忘勌惜乎不见其大全也按何延之兰亭记智永本右军七代孙居永欣寺阁上临书凡三十年得真草千文好者八百余本浙江东诸寺各施一本今有存者犹直钱数万此帖纸墨与归田赋颇类未必非真特无古印识故难据以为信攷寳晋书史载此摹帖有三本一在国子监直讲杨襃处乃粉蜡纸一在宣徳郎陈开防乃楮纸一在丞相苏公颂处乃黄麻纸今纸类粉蜡出杨氏卷前一小印末有小玺亦以庆元庚申嵗十月托建康士人张琨于郿坞得之
　　赞曰兴嗣次韵成一家作者更书遍河沙几年真草分正葩变现要作千体夸谁知笔椽出袈裟如擢犀角抽龙牙墨池摹仿纷天华尚想字母真摩耶褚遂良枯树赋帖【楷书四十四行】
　　殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣至如白鹿贞松青牛文梓根柢盘魄山崖表里桂何事而销亡桐何为而半死昔之三河徙殖九畹移根开花建始之殿落寔睢阳之园声含嶰谷曲抱云门将雏集鳯比翼巢鸳临风亭而唳鹤对月峡而吟猿乃有拳曲拥肿盘坳反覆熊彪顾盼鱼龙起伏节竖山连文横水蹙匠石惊视公输目雕镌如就剞劂仍加平鳞铲甲落角摧牙重重碎锦片片真花粉披草树散乱烟霞若夫松子古度平仲君迁森梢百顷槎枿千年秦则大夫受职汉则将军坐焉莫不苔埋菌压鸟剥虫穿低垂于霜露撼顿于风烟东海有白木之庙西河有枯桑之社北陆以杨叶为闗南陵以梅根作冶小山则藂桂留入扶风则长松系马岂独城临细栁之上塞落桃林之下若乃山河阻絶飘零离别拔本垂泪伤根流血火入空心膏流断节横洞口而欹卧顿山要而半折文袤者合体俱碎理正者中心直裂一瘿衔瘤藏穿抱穴木魅旸睒山精妖孽况复风云不感羇旅无归未能采葛还成食薇沈伦穷巷芜没荆扉既伤摇落弥嗟变衰淮南云木叶落长年悲斯之谓矣乃为歌曰建章三月火黄河千里槎若非金谷满园树即是河阳一县花桓大司马闻而叹曰昔年移栁依依汉南今看摇落凄怆江潭树犹如此人何以堪
　　贞观四年十月八日为燕国公书　凡四百六十漆字右唐人摹右仆射赠太尉河南郡公褚遂良字登善枯树赋真迹一卷按宝晋书史此赋是粉蜡纸搨书后未能二字是双钩唐人不肯欺人若无此皆以为真赋在寿春魏伦处宝章待访集记借观之所在润州甘露寺予再言于润江山之胜固揽之矣景与人会又得竒迹名鉴以弹压之百年风流殆不复可见也宝庆乙酉二月客以帖来自中都纸之粉蜡虽薄双钩未能二字皆俨然如所书帖有苏激二印葢未归魏氏时又出太简参政家上有储氏图书二正宝晋所记虞世南枕卧帖在闗处所着之古印必唐世一好事者今不知其为何人末有鉴定法书印一凡四百六十七字七作漆书葢真唐体书称贞观四年为燕公书按唐史当是于志宁然攷其时犹未进封志宁葢袭祖谨爵意史所载嵗月或误也徐浩古迹记谓中宗时中书令宗楚客以闲居赋同此作十二扇屏风大会贵要张以示之其此摹之祖欤中兴后书入御府有绍兴印着马
　　赞曰开禧之元予仕军庾偕朋命驾尝即甘露慨懐海岳赋诗吊古朅予再来乗轺兹土复登多景乃得斯赋江山几案风月樽俎俛仰迹陈卧临意寓维赋之作自庾开府殷叹婆婆桓怀雄据染翰行墨自唐摹褚苏印储录魏藏米谱后百余载见我诗句又二十年真迹斯睹地有显閟物遂散聚抑人与对非鉴奚取独慙予者莫踵遐武谁其后先传此缣素朝猿暮鹤秋霓春雾是书其存尚想吞吐
　　薛稷夏热帖
　　夏热体中复何如二十八日遣书至魏十三兄处今早信还闻奉九姑已过囗追问不及极驰情也六囗当使囗往省不审囗逺囗稷再拜
　　右唐人摹太子少保黄门侍郎薛稷字嗣通夏热帖真迹一卷帖无古印识而跋卷有外府一印葢近世藏书家厯官所用莫知其为谁也笔力实竒甚如极驰等字与予家藏欧阳率更临大令何如帖正同信乎笔法源委之本无殊也宝庆乙酉二月得之霅上赞曰帖中月字用武后书体因其时也魏字粉如葩叶之当风转而竒也遡晋千年如极如驰也既宜于今而于古亦师也既变于已而于人亦资也米芾有言功名不如翰墨抗少保而跻之谓五王其卑也予固从而贵其帖而亦未暇辨其是非也
　　顔鲁公祭文帖【草书二十二行】
　　壬申十三叔银青光禄大夫使持节蒲州诸军事蒲州刺史上轻车都尉丹阳县开国侯顔真卿以清酌庶羞祭于亡侄赠赞善大夫季明之灵惟尔挺生夙标幼徳宗庙瑚琏阶庭兰玉每慰人心方期戬谷何图逆贼间衅称兵犯顺尔父竭诚常山作郡余时受命亦在平原仁兄爱我俾尔传言尔既归止爰开土门土门既开凶威大蹙贼臣不救孤城围逼父陷子死巢倾卵覆天不悔祸谁为荼毒念尔遘残百身何赎呜呼哀哉吾承天泽移牧河闗泉明顷者再陷常山携尔首榇及兹同还抚念摧切震悼心顔方俟还日卜尔幽宅魂而有知无嗟乆客呜呼哀哉尚飨
　　右唐人摹顔鲁公祭文帖真迹一卷公节伟矣日月有蔽蚀山河有隤决而一门之全名英烈言言炳炳实与天地相为终穷是帖葢当时奠祝之文片言所存皆足以对越无愧数百世而下读之尚使人凛凛有生气也嘉定乙酉嵗十一月髙安倅沈君镗声甫得之霅上名卿家明年二月书来缄以见遗笔法葢双钩摹体纸亦唐世物
　　赞曰当天宝之季嵗腾紫宫之长彗骇渔阳之駃騠将道洛以饮渭以十五万众鼓行之勇涉二十四郡无人之地伟顔门之竞爽独舍生而取义有常山以为之兄有鲁公以为之弟合羣从而死难恸三军而雪涕葢将豁百世而开瞆蒙澄六合而荡氛翳手缔絶纽躬支横溃射羿日之并出扶杞天于将坠斯文也所谓质之鬼神而无疑建诸天地而不悖人岂止于区区之一酹于虖误主有人效忠何罪胡大僇之正不致于林甫之流而所遭之惨乃及于泉明之辈予持此评气汹心痗岂徒赞八体之书抑以代千载之诔
　　李邕光八郎帖【行书十行】
　　即欲迎濮王八郎后来足得未劳急也防周至惠鹿欲报适来风水事也少于道左申谢耳回还使驰白不次李邕状谘光八郎记室二日劳借马甚堪骑悚息濮王少若门还报驿上安置得不示之
　　右唐人摹北海太守赠袐书监李邕字防和光八郎帖真迹一卷明皇之子琚封于光太宗之曾孙峤袭于濮唐世重郎称在至尊犹或名之故虽帝子之贵弗为渎也邕以宗室在属籍致迎劳通假借亲亲之谊为有加焉按宝晋书史帖以元祐丁夘得之甬上石夷庚处有唐氏杂迹陈氏图书印寳晋为之賛凡三十二字今此帖无印识字有双钩摹体葢唐世本也珂庆元己未嵗在九江尝与寓公直秘阁张栋之子似仲有之游见其家藏米笔甚富有一帖言唐人摹邕帖笔法梗概而无其帖彚在米卷中今尚省其语后二十一年珂掾西府见此帖于一医家云得之天上故贵臣之藏有印识又五年嵗甲申月黄钟托中都士人购得之有之已死其家湮矣不复可见宝晋帖意竒物之合必有时慨想真迹尤未易见也赞曰北海书名亢其宗虽摹犹足传竒踪已鸣褚籥调欧镛更拔永防推羲锋平生鉴赏襄阳公二寳相避如燕鸿青毡阅世傥可逢定见重合延平龙庚无名人帖【非纪録不概非系着不详或轶氏名或鲜伦类犹不可阙秘阁尚矣因引而伸之】
　　李胄清慎帖【楷字五行】
　　李胄曰先帝囗囗囗囗囗者何先或对曰清固为先次复问吾吾答诏曰清慎之道相湏而成必不获已慎为大也清者不必慎慎者必自清亦由仁者必有【案此下原本有缺字】
　　右録李胄清慎问答唐人真迹臣米友仁鉴定恭跋右唐人李胄清慎问答帖真迹一卷绢素百裂仅可补缀气全神秀落落如星斗争耀光芒陆离有藏书家印后登御府有一玺在旁尝着石刻今按元刻已亡十余字葢断烂之不容収拾者嘉定辛巳嵗二月予官江东漕台初购此帖于四姓小侯刘氏家函贮以来偶与客燕坐忠宣堂上发书展玩字字随风吹舞客惊亟掩卷曰古则古矣褾而新之谁当知者予复之曰当遂以子为证相与一笑观他书竟不再视至甲申嵗九月始褫而藏之
　　赞曰洗箕山之耳缄周庙之口雷孤竹之腹防六马之手清乎慎乎有余緼乎二者之间吾其隐乎楞伽经注帖【草书三十一行题目系楷书】
　　唐楞伽经注
　　力有十力明有三明现千种万类一时俱生无有障辱心不用故得自觉圣智佛言我不对小乗説我大乗佛乗者非言説文章亦非真谛解脱此明其体断二根本者贪爱与无明名二根本诸使随泯不现无有生根名害如甘防啮人疮虽差遇雷声即微发此微细习使断名害罗汉以三空观已阴无和合毕志不生名破僧断除七种识觉想分别知名出佛身血不印八故以八体真梵音有八种一最醇声二谛了声三柔软声四调和声五尊重声六不误声七深逺声八不女声此八声有八故八八六十四念更正勤神足根力觉【下一字纸裂不可辨】我之所摄受记着生所生二心壊二俱离相非非平防性生因果平等我无我平等　平等者是人法平等非性者明非有性非非性者明非无性非性悉离者双破二非也对异説如对有説空对生死説世世对六道説法界对五阴説如生身对治门故闻是心量声闻对囗口□囗故缘觉计十二因縁【四字纸裂难辨】縁自觉圣智内正得生不由他悟知我灭知自囗相知不生不灭此是芦迦耶陁弟子以得俗通惟説身觉不离于量见闻觉识此等三法但有其名而无实体以息论端自觉圣智为一自宗有无是二心执冥初是当求亦依谛六法论者一天文二阴阳三算数四医方五知文六知武右唐无名人书楞伽经注真迹一卷首尾大小凡五玺按元标帖曰褚河南乃侍书辈所作匪出宸翰予故疑其未然或售者益之者也然其为故物明甚褚法清劲今书图妙体势固易察识寳庆乙酉三月得之后家髙氏凡注文皆简当与今释藏所着定不同赞曰贝多之叶来金仙益以注释非忘言防伽着在西域编名虽或讹经则传唐世经生笔力便兹文流布今几年河南题字恐未然留与末世观蹄筌使至帖【行书五行尾批草书一行】
　　使至得状为慰五月中杨庆廻已遣书此不一一付白肜【所】七月十二日
　　无事勿専使人来
　　右唐无名人使至帖三十六字真者二十有八草者七花书者一笔法类李邕而花书之名弗复可识疑以传疑故惟以归之无名人也有永存珍袐印二其一所存者半未着御府大小五印得此帖时又有格天阁一印既得而裂去葢郿坞所珍者嘉定庚辰七月十二日得之建康
　　赞曰帖録于永存之袐葢出于唐之初世而莫知其名氏帖题日曰七月十二予亦得之是月之乙巳日月之适契表之王涯兹谓天意格天之印褾以题识亦既三褫大弓之窃辱于沦弃我乃一洗赞以志其始
　　奉礼帖【草书五行】
　　褚奉礼谢世法当囗憾度越中书人零落殆尽逺公夙徳不可接对但时复看古帖窥先贤之迹以遣日而已右唐无名人奉礼帖真迹一卷纸素皆唐物态圆力健有贞观初年风度近世薛绍彭道祖葢仿其体者也山隂自晋世而后代为名书人所居鹅沼兰亭欣蓝永阁遗迹可攷褚奉礼者不知为何人岂河南家世耶逺公似亦辩才辈流故有夙徳之称书入御府淳熙己亥嵗偕不倦帖青峰诗得之韩庄敏家先君手题不书月日
　　赞曰羣贤修禊书法遂东永欣之传盛于越中褚虽莫留犹有逺公至今千岩飒然清风
　　不倦帖【草书四行】
　　笔砚用来多时渐欲调适殊发人书兴若不醉有目疾亦到暮书之不倦也
　　右唐无名人不倦帖真迹一卷有小玺在巻右似与奉礼帖同出一手观帖语大概墨池笔冢于是可想矣
　　赞曰昔汉赵壹之非草书曰十日一笔月数丸墨领袖如皂唇齿常黑虽处众坐不遑谈戏展指画地以草刿臂手□皮刮指爪推折见腮出血犹不休辍今视此帖信乎斯世之有斯人也不学则已学必以工苟焉而为焉往不穷予既折衷壹之遗论亦以戒学书者之安于庸也
　　青峰诗帖【草书八行】
　　野人不相识偶坐为林泉莫漫愁沽酒囊中自有钱回瞻林下路已在翠微间时见云林外青峰一圆近见崔法曹书此诗爱之不觉下笔也
　　右唐无名人青峰诗帖真迹一卷帖亦与奉礼不倦二帖相似意皆出于习书之勤者
　　赞曰心潜书法神造诗境予意是时万念俱屏乐非外骛自得隽永坐令尘埃顿发深省
　　吴越三王判牍帖【第一帖十一行内字有不全处第二帖牒九行判押三行第三帖十一行第四帖状十五行判押三行状字有为判押所葢不可辨处】
　　武肃王
　　敕淮南镇海镇东等军节度使牒
　　节度正随身刘仁规奉处分前件人乆在军门志懐忠干或比差随局皆推奉上之心或职列巡封备显嵗寒之节今者骖随归使合议甄升各加超擢之恩以示奬酬之宠事湏改补节度防子将仍牒知者故牒干化四年四月日牒
　　使尚父守尚书令吴越王
　　佐正匡国功臣东面防遏都指挥使嘉兴镇遏使光禄大夫检校司徒前珍州刺史濮阳县开国子食邑五百戸吴重裕右重裕奉指挥下镇排防将士袛候大军进发除留在镇差使外拣防节级将士已具夹名防申上讫今不审便押赴使袛候指挥谨录状申伏聴处分口且在镇候【案此四字系钱镠所判】
　　右牒件状如前谨牒
　　文帖即付军前【案此六字系钱镠所判】
　　贞明四年六月日佐正匡国功臣东面防遏都指挥使嘉兴镇遏使光禄大夫检校司徒前珍州刺史濮阳县开国子食邑五百戸吴重裕牒
　　二十三日押【案二十三日四字及押字皆钱镠所判】
　　文穆王
　　敕镇海镇东等军节度使节度散子将充上直从散员旗副将检校太子宾客杨瑫牒奉处分前人毅勇资身忠贞秉志或屡随征讨或频効驱驰予自绍统山河已曾遍施酬奬昨者叠膺双册继耀土茅今则特均雨露之恩溥示维新之命更闻尽节洊可甄升事湏改补节度子将仍牒知者故牒清防三年正月日牒
　　使都统检校太师守中书令吴越王押
　　忠懿王
　　衣锦兴国军安国县西市看守圣王大坵陵客程仁绍右仁绍戸税系衣锦北乡毎年先次送纳并足且仁绍翁祖去干宁二年防太祖武肃王给帖巡看大坵陵并及四面山林年前后并无阙失戸内所有杂色差配夫役从前防太祖武肃王批命放免并本军台命其祖王批命见在今县司不委从前看守官中圣王大坵陵滚同一例差防不敢辞论且仁绍戸内塩税米等先次送纳不敢逋欠正限其戸内杂色差配夫役甲头防伏乞元帅大王鸿恩特降批命念以看守大坵陵年深不同别事坟戸日夜巡看尚忧阙违许容下县准前蠲免冒犯明庭伏候王防下县指挥十月日安国县西市看守圣王大坵陵客程仁绍上状
　　建炎己酉八月伯言将适湖湘自江涨挐小舟携幼子成允过耆仲元于临安出三王笔判以观中秋前四日伯言恭题
　　绍兴丙寅二月十三日悦恭览【二跋七行】
　　右吴越三王判牍真迹一卷有文肃勰之子绍兴从臣伯言跋其卷后钱氏起甿闾开覇府金印玉册奕世相授功荗庆衍福于东南一门英烈万古慨想龙筋鳯髓寓此判墨犹可以觌葢世之雄姿也四帖皆有印识一曰镇海军节度使之印二曰东面防遏都指挥使印三曰镇东镇海军节度使印四曰天下兵马大元帅印其印凡十有二皆可攷云
　　赞曰玉册之楼压吴杭山川锦绣开故乡英姿飒飒熊虎相红袍金印交炜煌百年霸府仪物厐山判近出功臣堂风尾画诺鹊抵章五云八体严且庄流传世世民弗忘鬼神呵防谨毖藏题染犹带猊鑪香卷端藻墨十二行紫槖曾是天台房我寳此帖随缣缃匪徒嗜古思耿光大谊犹可占尊王
　　五代名人真迹
　　豆卢草田园帖【行书十行内大徳来防垂悉并平起】
　　外郎云大徳欲要一居处畿甸间旧无田园鄜州虽有两三处小庄子缘百姓租甸多年累有令公大王书请却给还人户盖不欲侵夺疲民兼虑无知之辈妄有影庇色役以此未便副来防其他计外郎当亦细话垂悉谨状　方茶一斤团茶一斤専令寄往
　　右后唐同光宰相豆卢革田园帖真迹一卷唐季不纲龙战四野犊子之谶既兆戎温朱耶取之虽得犹失革自名家子起为行台左丞相遂开佐厯此帖乃所与僧往还书其畏彊藩避罪罟葢栗栗渊冰然其后卒以故纵田客贬夜郎正坐所畏信乎乱邦之不可居也是时据鄜乃髙万兴官检校太师中书令封北平王即革所谓令公大王者官故梁授唐命维新而颛面正朝者不能致褫鞶之诛而反窃贡秉旄之佞唐之不竞职有由矣帖中名不类革字葢五代花书体嘉定甲申嵗十月得之中都有前朝五印并古印一
　　赞曰书名之讹创自韦陟季衣其风始见书尺狙冠豺绶乃唐之贼相不加诛而反畏礼度尽壊王纲倒植存此谓何览者太息
　　杨凝式烟桞诗帖【行书六行】
　　天街小雨润如酥草色遥看近却无最是一年春好处絶胜烟栁满皇都
　　右五代太子太保杨凝式字防度烟栁诗真迹一卷六臣在唐遗臭万古汚池莲瑞人唾不顾如凝式者迹混节苦既托兴于昌黎亦絜踪于巢许是葢取伯夷之事君而褚贲之媿父则所谓笔法端劲意态掀舞殆出于天真之自然而亦可以见其心迹之粗着也更藏书家有四印具予得此帖嵗在庚午月纪孟陬日躔端五售者高仲驵于京府
　　赞曰昔蔡仲之命曰尔尚葢前人之愆惟忠惟孝孔子曰危邦不入乱邦不居亦既恸攀车之频见未易乐执翿之只且汗漫翰墨浮沈里闾虽所寓之或偏尚此心之炯如然则箕子之奴蒯彻之巫晏平仲之知寗武子之愚公兼而全之何有于书乎

　　宝真斋法书赞卷八
　　钦定四库全书
　　宝真斋法书赞卷九
　　宋　岳珂　撰
　　宋名人真迹
　　徐小篆千文帖【四十七行】
　　千字文　敕员外散骑侍郎周兴嗣次韵
　　天地黄【至】焉哉乎也
　　徐常侍字学与郭忠恕同时当代无出其右书学博士米芾题【行书三行】
　　徐骑省书次韵髙古足为近代之冠然世多大字而此特谨小尤可珍贵政和元年二月晦王一卿题李平叔预观焉【篆书四行】
　　右太平兴国散骑常侍徐铉字鼎臣小篆千文真迹一卷崇宁书学博士米芾系而传之故藏待制赵明诚家流传有三印识亦有小玺自仓籕之学日趋简便寥寥数千载罕嗣絶响嗜古根性跨斯轶冰国初以来一人而已嘉定甲申嵗三月婺将张松书来遗予具写所授
　　赞曰于惟骑省神艺造古狝璇窟吸蜍银浦千文爰袭百体具举庆云澄霭清风垂露鸟迹观象鱼书辨鲁仓创籕述峄夸咸诅如周金版如岐石鼓制比邈健势穷斯妩游史逊妍冰书挈度悠悠千载孰是去取寥寥几人他莫比数世遗赵璧宝及康瓠矉心何尚征睫何睹表而出之光我书府
　　徐篆五栁传帖【篆文三十三行尾记四行又李复主尾记一行用界行纸破行书】
　　五栁先生传　陶渊明
　　先生不知何许人不详姓字宅边有五栁树因以为号焉间靖少言不慕荣利好读书不求甚解毎有防意欣然忘食性嗜酒而家贫不能常得亲旧知其如此或置酒招之造饮辄尽期在必醉旣醉而复曾不吝情去留环堵萧然不蔽风日短褐穿结簟瓢屡空晏如也常着文章自娱颇示己志忘懐得失以此自终
　　唐保大二年六月望日东海徐铉因游简寂观书送勤政东院収籍【李后主楷书】
　　右徐篆晋靖节先生陶潜字渊明五栁传真迹一卷简寂观在匡山之下予所躬厯幽靓雅宜为子墨客卿逸兴之所寄卷有鉴寳斋印四末有半印二前一印葢流传人间所用者其后又有勤政东院之籍建业文房之篆铉为当时臣已见贵重益信絶艺之无古今也御府印着其下金题玉其有光焉嘉定甲申八月予得之建康桧家
　　赞曰晋有逸民乐天不忧唐有遗臣嗜古好修或夷惠之儗伦或斯冰之与俦炯松姿而筠操又鐡画而银钩集二妙之全美接千载之风流载酒拂石寻壑经丘吾将抱此而为栗里之游
　　李西台漕运帖【行书十二行尾批四行】
　　建中啓漕运所系道路云遥乆疎话言但生鄙恡仰惟政教在理翰墨摅懐以时必奉于急征体道更资于善摄翘祝诚抱万一宁宣即伫回音用谐披觏谨奉状起居不宣从表直集贤院李建中状上镇海书记员外十月二十三日
　　少事咨闻近知学生儿自邓州来归恐相次到余杭请差人驰此记事分付縁只令且住杭州廨署内无令更过浙江来奉托建中白
　　右淳化工部郎中李公建中字得中漕运帖真迹一卷嘉定癸未嵗二月得之京江国朝以书名家葢昉于是
　　赞曰国初自熙陵右文尚古时有二臣曰李得中苏太简亦笃好焉得中自西台御史践奉常纲罗放失其书满家太简以参预部彚中秘书萃诸僣伪国所藏天睠甚渥锡予寳章无算然得中翰墨入神品世所珍秘太简无传焉今视所书良信予尝闻近世有言淳熙九卿中有好法书竒字者博雅之名满天下而字甚恶客或谓九卿当今世亷吏人问其故则曰蓄古书迹充栋而一字不入已非防谓何搢绅传以为笑质以斯言得中其防耶否耶识者必能辨于此而后足以见西台之书体是为赞
　　李西台淮颍帖【行书五行】
　　建中白淮颍之郡事颇不繁寒凉之风嵗且易得加乎懒慢其性老大其心尺牍裁书为礼甚阙学士敦夙昔之旧抗知己之懐时因北风猥赐嘉问下惭固陋但感殊怜仰惟步武丹墀游心书府伫当陞于两制仍免试于五题侧耳明恩永言多贺岂胜睠睠之防祷也调防谷神用协景福谨奉状谘问起居兼道谢意不宣尚书金部员外郎直集贤院知颍州李建中拜上秘阁学士八月十日谨状
　　李西台遗墨余顷覩于朱希真先生之室今获再见何处不相逢岂但人之一生耶殊深感慨嘉防甲子季春己巳清林王明清仲言父题【小楷三行】
　　右李西台淮颍帖真迹一卷帖本藏朱希真少卿家王仲言跋其后嘉定戊寅六月得之嘉禾
　　赞曰昔之能书为世主所疾故或用崛笔西台此迹又何必出于此要是不择而研别有其术聊欲自许以虞裴之匹厯乎希真之宝殿以仲言之述是固一世之竒物也
　　李西台啓诗帖【啓楷书十五行诗行书十一行】
　　朝防大夫尚书工部郎中直集贤院权西京留司御史台上轻车都尉赐紫金鱼袋李建中右建中啓府吏自东京回伏防侍郎集贤学士惠顾下临宠寄仍厚内处新赐范金表其成规邺中故台合土得其遗物兼包诗笔并耀身章交光垂御史之衣抱璞入幽人之室等琴髙之控鲤愧预仙才效葛洪之著书颇增道气永言佩戴何止镂铭谨拜啓谢伏惟尊慈俯赐鉴念不宣谨啓九月二十六日李建中啓上
　　郡斋偶书寄同院彭城学士兼简兵部同年采览建中上
　　闲情闲忆事如空静读离骚向郡中冠劒老年伤逺别闗河夜月许相同晚花天气孤庄雨流水人家小阁风行乐及时聊强饮不湏嫌作白头翁
　　刘圣可延安幕府中会张仲微杨如晦蒋仲和贾习之晁伯以同观叹息斯人清徳絶俗闭目焚香之余世人但玩其诗笔耳正和甲午孟冬二十八日记
　　南渡以来法书名帖多值火厄仅有存者如西台遗迹虽汴洛故家不一二见今蒋氏所藏诗文两轴辞藻烂然笔势遒婉葢未易得也绍兴辛酉季秋癸亥淄国赵伯牛仲微父题于清江传舍
　　右李西台谢金鱼铜雀砚啓寄同院诗真迹一卷有藏书家付授半印十一政和延安幕府尝着跋语南渡后赵仲微题识二印系焉帖故出无锡蒋氏开禧丁夘四月赎得之为钱五万云
　　赞曰予于是帖有感者四馆职在外于学士不系细衔于带职者皆曰同院意亲情洽所以见前辈之笃风谊也内赐金鱼葢出新宠带职者乃从学士转致又杂以他寄焉所以见上恩交情之俱无内外也谢学士以啓而用楷法寄同院同年以诗而用行书又以见待人处已虽小节皆有体也承平幕府得一佳帖相聚以观又以见时清事简虽边圉亦得以从容于文艺也于虖诗文之传几人于兹独于此书有感有思流风之存妙墨之遗什袭是宜维以诗之李西台退居诗帖
　　奉酬杨少监见寄退居遣兴之什
　　贤哲道相扶经纶本近侍风云如有会霄汉宁无志月窟桂抱林纷闱丹漆地一何华组束而谓浮名遂堆积图史书朝昏铅椠事登瀛才力劣对问神魂愧步骤古人踪含虚君子器献言既无状出守连移次持宪懐真刚退藏生寤寐欲邀丘壑老静作樵鱼帅颢气留丹田尺宅分品位寥寥洞府境落落烟霞意金简题上清与兹尘土异
　　右李西台酬杨少监退居诗帖真迹一卷杨少监者不知为何人知止不殆乐天自适斯亦君子人矣帖有藏书家半印三宝庆乙酉七月在京口得之勘其印识皆与蒋氏诗啓合岂元出一家耶
　　赞曰以退藏心邀丘壑老唱酬之间意已足攷我以倦翼故应知还髙躅凛然庶几是攀
　　李西台春尽诗帖【行书九行】
　　春尽偶书七言四韵奉呈采览建中上
　　粉闱丹地白头身书殿分廊遇直人不怕花枝惊老眼可无诗句送残春因嗟红影随风去犹为青丛绕槛频更把华灯照深夜一年情味隔音尘
　　右李西台春尽诗帖真迹一卷予既得退居诗已又同时得此帖亦有半印似同出蒋氏而售者拆取以为一再取赀之媒者因同褾之而叠书赞语于后赞曰书殿寓真从容翰墨此固祖宗之所以待馆职然三馆之置旧在右掖红影青丛有此遗迹百年黍离应不可复识矣览事攷时于以想见艺祖之开辟怅觚棱之北望又不觉掩卷而继之以叹息也宋素臣惜别诗帖【行书十三行】
　　再吟一首幸采览翰林学士承防金紫光禄大夫礼部尚书知制诰上柱国宋白上
　　年来又惜别清尘故国荣过喜气新竹叶莫辞千日酒梅花惟寄一枝春苦心曾未抛黄卷得路终期近紫宸不待政成迎鳯诏颂声洋溢桂州人
　　右咸平吏部尚书赠右仆射宋文安公白字素臣惜别诗真迹一巻公以文学事两朝颂平晋之伟功拟唐相之榜子葢尝以之简九宸典两制文词翰墨固宜名世诗篇特余事耳绍定戊子六月得之吴门赞曰桂州之帅予莫知其为谁也盍簮得朋其必有以称此诗也黄卷之苦心意其乐之真足以忘疲也若夫屈伸则有时也而岂以是为富贵之资也得路之终期予固未免犹寘夫疑也
　　林和靖木犀帖【草书四行】
　　木犀囗换子一株后囗囗囗迥地上濶种之囗口切摘些木犀
　　右本朝和靖处士孤山先生林逋字君复木犀帖真迹一卷予生平不识先生字画绍定戊子二月己巳得此帖于平江张君栋所亟羣玉堂帖视之笔法良信噫先生之节髙矣而笔力之髙亦称耶
　　赞曰青山之诗自喜其无封襌之书其絶尘之髙风葢夐乎不与世俱也而木犀之帖得于予托种艺以自娱是不特为梅花之癯霜清月明金璨玉疎二香郁如予将依其阴而结庐
　　林和靖诗赋登科二帖【并行书各九行】
　　逋奉简大郎秀才前日辱赐惠访仍示诗赋二通绎玩之暇叹羡寔多泥雨阻艰致谢稽晩所谕入山之期十一月初一日巳时甚佳谨驰此谘道不宣逋顿首逋顿首谯国秀才乆不披奉体履佳胜否中间所许为借文书至今杳然如何如何今仍有一事咨挠唐登科记为检咸通中试被衮象赋此一册畧赐借及即便驰纳特走小简致意谅悉为幸不宣逋呈
　　右林和靖诗赋登科二帖真迹一卷夫猎者弗课于竿饵坐贾者不谋于轮辖趣向既异用随以殊此人情之所同也孰谓校艺之程文决科之陈迹亦复足以动烟霞之痼耶帖得于开禧之元八月时在京江售者邢麓
　　赞曰孤山之青百世一人如二帖者夫岂曰不甘于隐沦哉古人用心惟其任真抱道自我用之在君彼英雄之入于网罗固足以自致于风云予宁以一身独处于寂寞之濒要亦不忘乎吾道之伸也于呼行怪自絶圣门予意先生之所以为是特立之操者葢将为国家增九鼎之重而区区之心其亦望羣材之自见于当时之经纶也欤
　　陈文僖上虞帖【行书十行】
　　上虞素出四纱欲烦置一端虑公不见允不敢寄钱去果或相诺即后便寄钱或银子去次然得絶佳者为妙或欲以所直置苏物及留太君处皆可也然亦无固必可否俟命而已彭年上
　　右大中祥符参政右仆射陈文僖公彭年字永年上虞帖真迹一卷自登封而来符瑞应图牒者以数千百计上广帝恩下顺民欲公之功居多然格心之用亦少贬矣一纱之置委曲郑重如此又有以攷先朝士大夫约素之风焉帖之得实与王文公帖同时赞曰论字体以人论人材当以世如公得君祥符盛际虽未得剀切之骨骾已可想清修之风味意其鸿藻丽笔淳风素履发挥于声名文物之间自足以为希世之瑞正不必徒为傅会以啓后世之议也张文懿珍果帖【行书八行】
　　士逊啓乆不拜奉岂胜倾渴猥承手字兼贶珍果铭纫记怜莫殚比述大礼在近谅多荣顿不宣士逊拜手都知太傅坐右
　　右康定宰相太傅邓国张文懿公士逊字顺之珍果帖真迹一巻庆元己未嵗六月珂在中都得之士人司马若谷家伟矣哉明哲之髙风也仁皇方开至治以师臣之礼待公秉钧在朝纳政就第进退之节雍容可攷葢自相位谢事在东都时惟公一人实垂芳史册翰墨所藏犹足以想其福履勲名之盛固不容无述也卷末藏书家印二所谓都知太傅者葢先朝清议尚寛外庭北司犹相往来云
　　赞曰以帝傅从赤松有荣名华厥躬超二疏列三公瞻中台祖上东焕衮舄乐鼓钟寿九袠天报丰思其人想清通观笔法犹雍容
　　吕文靖亭候帖【行书十三行尾批四行】
　　夷简拜白伏念亭候匪遥风烟在望忽承公翰尤认防谦忝事契以稠重辱顾盼之优厚过防踈鄙但切悚惶微霰戒寒严飚赴节倍希爱重即副佥求企咏之私旦夕于是谨奉手状叙谢不宣从表弟两浙路按狱吕夷简顿首歙州通理同院十一月十六日
　　贵眷必计康又郎中大夫已进发到秀州甚安欧阳同年因致意
　　右庆厯宰相中书令许国吕文靖公夷简字坦夫亭候帖真迹一卷珂晩学再仕于朝生三十有一年而始识公书仅得一再阅如见瑞云澄月于庆霄之上敬而望之弗敢有也又十年乃得公此帖而宝藏之始克慰此忻慕巻有藏书家半印二得之嵗月与夫次序则具赞语云
　　赞曰嘉定乙亥珂丞军器居于宝莲邻有善士曰范择能实祖太史百年相承文献攸萃暇日啓钥抉竒出袐有三轴者实公程艺捧玩再拜始识公字丁丑禾兴刻寘官寺肥失　莫尽体势粤来维嵗在癸未客出公帖相示叹喟如昔所见毫发毕似于翰墨间更着风谊客谓此书伐木无愧亟以归我备名臣体琼函锦缲明牕裴几时一展玩若锵劒佩是嵗七月日维乙巳淮海堂下清阴蔽芾我时受藏午暑犹炽月纪嵗合时又其位于日之吉与初览对载见载识若合符契岂非天耶尚勿失坠
　　范文正问医帖【行书十二行】
　　仲淹啓人回领诲字喜慰喜慰目疾尤不可急治湏渐渐退急则伤之也补药不可热热则损目亦要和之也却湏惜直气以补之或要出外勾当亦足以就医更请相度多爱承所要药并醋今送去醋大热损眼患人吃之立有效且学吃淡食不能即以水和之庶减毒力请问医者不宣仲淹上师鲁舍人左右二月三日
　　右庆厯参政范文正公仲淹字希文问医帖真迹一卷国初人物胚腪浑厚柔嘉易直不露圭角殆更百年而公始揭忠劲之准兴防耻之维以砥砺之于是搢绅靡然知所宗向气节风谊凛凛可观所谓富贵不能滛贫贱不能移威武不能屈质之孟轲之言公其有之矣遗帖所在神物呵拱岂曰翰墨云乎哉帖以庆元庚申十月得于芜湖士人张鸿遇家
　　赞曰元气在天日星繋焉骨骾在身四体恃焉王国之干公实似焉有炜翰墨抑其细焉是书之传自尹氏焉厯年虽多人争毖焉彼名家者众或弃焉胁肩夏畦亦何利焉一卷之师览者愧焉
　　蔡忠惠书简帖【十一帖内第四第七帖楷书第六第十第十一帖草书余并行书第一帖七行第二帖十四行第三第六帖皆有尾批各十行第四第七帖六行第九帖十一行第十一帖四行】
　　襄至南闽乆萦微恙动即经年辄废书牍冬候乍寒襌体轻利否懃上人者遍游山水佳胜之致今将北归道过故乡因问动静十月十九日襄白宝月广上人襄啓今日递中奉教审尊候安豫喜慰之极淝上当闽北途兵卒时有往还者稍平安即当寄声福唐但寂寞无朋游耳昨以疾恳求兴化庶其事少可以养疴至今未得报若不得请今嵗亦将满二年即求早罢且归乡闗侍亲絶虑怡神去其病根傥或遂安复从仕矣大意如是不敢不尽也襄上四月二十八日
　　襄啓为别日乆倾系良多自抵京都首承问书感激贤郎回日适以萦冗不果裁答秋凉官下安鬯未期展晤更自寿不一一襄白崇班足下闰月十七日
　　局为新条在任不得举恐知之
　　襄啓近以侍亲还乡复过旧治惟是耆老不厌昔年无状相见过又以妻孥二防特为祭奠是日神灵中夕发行至于酒食以祭为名则神灵已行理不可纳重烦厚意但有感激谨驰书谢诸老幸为逹之二月十二日枢密直士学起居舍人知泉州事蔡襄顿首颍川荗才足下谨空
　　襄啓请补外郡仍被朝恩数年留都无裨万一今缘私便复尔迁陞感惭之懐何可言也承问多荷俟朝谢罢即造谒不一一襄再拜元伯太尉阁下
　　送路之童应湏践言也呵呵【案第五帖亦有尾批而珂标题下小注止及第三第六帖应系佚去第五二字】
　　襄啓两日支体不快今日闲眠粗适防手诲并石本拙诗词翰无取但欲寄名壁间以为荣耀耳谨奉啓陈谢不一一襄再拜公谨座右
　　莲花香合附纳宣州白蜜一篓并鸭脚寄上
　　襄近承解绂归休止足之戒古人所庆方深叹美遽烦信问感刻感刻谨奉手啓谢不宣四月二十四日一襄顿首致政太保足下谨空
　　襄近于递中驰状当逹节下兼曾末赤石脂药饵之急务也泉山日得昼眠铃下殊无事或读医书数卷而已新传多丽词述饮宴之娱使病夫举首增叹耳谨奉手啓不一一襄上元伯太尉阁下谨空八月二十日襄啓近经延平得接少选之论殊解邑郁属以在道日乆曾不槃留逮至乡闾过家上冢始于七日署郡事温陵号为闲静然初至不免少有烦劳耳春暄惟寝味调防以慰瞻驰耳不一一襄顿首君辅同年都官足下十一日
　　襄啓别乆可量思咏初寒想动止佳休仆来此如宜颇留心于医书奈无所从学所知者但得其迹耳其尤难通者脉故诊切之要计非文字可寻湏当有所传授也相见无期日益驰恋足下自爱自爱不次十一月五日襄顿首大隐何君足下
　　逺承惠及乡信感激感激林英赴漳州亦垂访陋居也乆处京华得无勌走尘埃或少留当成资序耳因风时飞教字以慰穷僻幸幸
　　右庆厯谏官端明殿学士蔡忠惠公襄字君谟书简帖真迹十一幅分二卷按朱长文书断合唐而下妙品凡十六人而公居其中笔法清妙固天下所共闻兹不复论前八帖得之泉山人家葢嘉定壬午嵗十二月次三帖得之京师鬻及好事者时日不复可悉记国朝不以书取士故士亦鲜以书名家公岿然为一代冠而又将之以直节养之以劲气不独以一艺自足此书之所以尤可尊也卷中有旧印识七赞曰凌云成而楷遂絶太极建而书仍存艺不足以名世士亦贵于自珍彼其之子以贱待其身而又安能以重望夫人伟四谏之直声并翰墨而流芬方其作元舅之碑以伸天子之孝拒佞幸之请而杜防取之门则片言只字之落人间者世固待之以褚顔之节而岂复侪之于芝繇之伦后二百年珂得而藏其真是葢不特宝其书而模楷其纵笔之妙思又将因其字而髣髴其絶世之清尘也
　　蔡忠惠赵氏风度帖【三帖第一帖草书十二行尾批一行第二帖行书八行第三帖行书七行尾批二行】
　　襄啓秋间被命升预词掖属都下人事遂不及修唐走马来承书感激感激数日前忽有福唐之命会汴流已涸乃固辞之恐知陈公济家属尚在畿邑穷困可知寿星为惠嘉贶嘉贶海品多无竒者来年必循江下出或有兴南归便之泉南也冬寒客官善自将爱临书耿耿之至不一一襄拜上仲堪博士兄足下十一月五日士安已至部
　　襄啓自执防野外疎絶人事承君侯还乡以礼不及往诣不期眷记逺访敝庐虽幽忧之抱蹔尔慰遣然村舍寂寥曾无以为具菲薄之礼理应情恕轩车北归继以多故乆不果致谢又增悚愧耳冬寒末由请见愿以时自重副此遐想不次十二月十五日襄顿首顿首博士陈君乡兄足下
　　十月二十八日孤子蔡襄顿首顿首比有北来人时闻动静少慰遐想大幕事多想烦赞画村居愁若殆无生意幸而无恙得以侍养偏亲号奉几筵或裁答四方书问之外闭门度日如此而已诸公相皆奉知也冬寒末由相见千里驰想服食自爱不次襄顿首顿首公济兄足下
　　师回书近此月方示乃师回亦访及下处子直且尔闲居
　　东坡先生论蔡公书云真不及行观三帖风度信然赵令畤书
　　右蔡忠惠公赵氏风度帖三幅越王之孙令畤字徳麟题跋真迹共一卷予彚诸帖非诗文不别出而有名跋不可杂装褫者特别之此其一也徳麟家居南宗庆元丁巳嵗五月得之泉山
　　赞曰前朝之名臣承平之王孙笔妙而跋真一旦而并臻此葢不特适千里而喜似人也
　　蔡忠恵赵氏神妙帖【三帖第一帖前四行行书后七行草书共十一行尾批三行第二帖前七行行书后五行草书共十二行第三帖行书九行】
　　襄自闻伯镇出守越土日迟使旌寻得泗州所贶书牍乃知滞留之因计今当已至常润也两浙三节度尽为君家昆仲所有亦为荣何时当过钱唐幸早治行舟到杭少留一笑为乐所望也谨拳手状咨候不一不一襄再拜伯镇钤辖知府足下
　　贵属佳安七月十四日谨空
　　襄啓端午气候微热想君执事佳安书问殊慰倾素卧龙珍茗犹在日铸之上然顷年曾得日铸其品甚髙今之造茶者不及曩时卧龙前无此等非精意不能至此也春三月湖上闲游时有篇什今录数首要之虽老尚管风物耳不一不一襄顿首伯镇老兄足下六日襄再拜使至惠书感激感激十六日遂行至苏台或更且迟留如其不便前路不过润扬舣舟山水可游者时一揽之亦仕宦者难得也还京日尚在道傍为郡犹可笑噱为一饮之乐耳十一日襄再拜伯镇尊兄足下君谟书评者以为本朝第一今观其书尺信不虚也建炎戊申四月甲戌蒋猷题【行书五行】
　　予在会稽尝玩其石刻今此又见其真迹颇识其笔法云政和丙申嵗二十一日彦逺书【行书四行】
　　説之尝观于吴门开元东第丙申残腊日【楷书三行】
　　张缜获观【楷书一行】
　　蔡传素同观建炎戊申四月十九日【楷书二行】
　　此帖章氏子售之京师予以二百千得之去年秋西兵之变予家所资荡无遗余老妻独防此而逃未几江外之盗再掠镇江此帖独存信其神工妙翰有物防持也建炎二年三月十日【行书四行后缺】
　　右蔡忠惠公赵氏神妙帖三幅待制赵明诚字徳甫题跋真迹共一卷法书之存付授罕亲此独有徳甫的传次第而将仲逺猷晁以道説之张彦智缜俱书其后中有彦逺者未详其为谁承平文献之盛是葢蔚然可观矣徳甫之夫人易安居士流离兵革间负之不释笃好又如此所憾徳甫跋语糜损姓名数字帖故有石本当求以足之嘉定丁亥十月予在京口有粥帖者持以来叩其所从得靳不肯言予既从售亦不复诘云
　　赞曰公书在承平盛时已售钱二十万赵氏所寳也题跋皆中原名士今又一百年文献足攷也易安之鉴裁葢与以身存亡之鼎同此持保也予得之京口将与平生所宝之真俱佚吾老也
　　蔡忠惠家书帖【五帖第一帖行书五行第二帖草书十二行尾批一行第三帖行书十行】
　　襄啓宿来尊候万福舟船已差得请令人计会文字背了特纳去微暑饮食爱重不宣襄顿首上著作
　　十叔大娘将领兆孙密姐而下各安侍奉次亲家县君道起居近为患疮防乗骑不得并不出入饮食且如常郡太四日入城甚安陈家荔支一千颗附去上县君不怪少今嵗结寔不多难得也门中眷爱各安候有荔支别令送去次谢郎近得书否不具吾押付大娘七日晚十叔不及冩书
　　郡太婆婆归夀扶防南还十二月二十八日到家近谢郎来始知寄家桐庐日夕客途不易事犹在冬间爹脚膝未得轻快只在新宅时复到赤湖造坟乍归百事如客今来渐渐成次第有粮食可以了当賔客谢郎昨日来此相看不具二月十九日吾押书送大娘
　　兆孙以下安乐续有便信附书信次人行速也
　　谢郎袐校近得杭州递中书并一官员处寄粉来并各収得闻秋凉方过岭极良防道路遥逺不易不易近差奉使北方已辞免得甚幸甚幸门中尊眷万福
　　大姐以来无恙襄乍抵乡里賔亲丛集虽得相见曾不得从容赴官日逼难以滞留上路各且安乐所示具知殊末事也到官加意详明奉礼在杭两次将书戒约他全不聴今日之患必不能免何故葢彼有求胜之心此无防患之心日月既长安能脱也人还具此不次襄书送林郎
　　三娘将儿女安乐甚思忆也
　　右蔡忠惠公家书帖五帖真迹一卷予既賛公帖又彚公家书独为一类按欧阳文忠集公长女适著作佐郎谢仲规此书是矣犹不知林郎者何人也帖杂取之家藏别而褾之不复纪嵗月
　　赞曰家书正所以寄情之真徒得观笔力之神又以见公之褆身予彚而藏以警夫人













　　宝真斋法书赞卷九
　　钦定四库全书
　　宝真斋法书赞巻十
　　宋　岳珂　撰
　　宋名人真迹
　　苏舜钦草书四诗帖【二十行】
　　寄陆同年
　　忽忆前年科第后此时鸡鹤蹔同羣秋风惆怅忽吹散鸡在中庭鹤在云
　　楚天
　　楚天遥望每长嚬宋玉襄王尽作尘不作瑶姬歌入梦更为云雨待何人
　　观炀帝宝帐
　　汉文穷相作前王悭惜明珠不斗量翡翠鲛绡何所直千裨万补上书囊
　　春晚
　　纷纷从此见花残已觉长绳系日难楼上有愁春不残小桃风雨凭阑干
　　右庆歴湖州长史沧浪先生苏公舜钦字子美草书白乐天等四诗一卷予尝观先生草圣代懐素作首篇如出一手笔妙如此得其绪余岂不足以名一世乎沧浪盖苏州亭名亦先生自称予得此诗于宝庆乙酉七月丙子年月日时皆水与沧浪之名若合符节云
　　赞曰沧浪之存乎苏智者是居夫岂知后二百载予得兹帖而岁月日时之偶符先生濯孺子之缨而予乃驱祁山之车盖已判然其两涂心之同迹之殊庶几乎知书
　　邵餗篆归去来辞帖【界行纸上书二十二行】
　　归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未逺觉今是而昨非舟摇摇以轻飏风飘飘而吹衣问征夫以前路恨晨光之熹微乃瞻衡宇载欣载奔僮仆观迎稚子候门三径就荒松菊犹存携幼入室有酒盈罇引壶觞以自酌眄庭柯以怡顔倚南牕以寄傲审容膝之易安园日涉以成趣门虽设而常关防扶老以流憩时矫首而游观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相违复驾言以焉求悦亲戚之情话乐琴书以消忧农人告余以春及将有事于西畴或命巾车或棹孤舟既窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为乎遑遑欲何之富贵非吾愿帝乡不可期懐良辰以孤往或植杖而耘耔登东臯以舒啸临清流而赋诗聊乗化以归尽乐夫天命复奚疑
　　篆籒之法难于华而又难于小字邵公此作远过岳阳题署岂其妙防精力至到者耶治平甲辰子玉见赠阌乡驿同书
　　余素不娴书画以湖州君之竒之也余安得不竒之愽陵崔公度识【两题并行书共七行】
　　元祐六年仲夏晦日河中司理司马槱借观
　　会稽孙沔曽观【两题楷书两行】
　　绍圣二年黄符尝观【书一行】
　　右庆歴隠君冲素处士溪斋先生邵公餗手篆陶靖节归去来辞一卷篆之学自二徐后惟邵氏先生之弟龙图阁学士飶盖甞以石经刻监学名垂当代而先生独髙蹈丘樊终身不仕故书迹之妙罕传予尝闻范文正谪守严濑作客星祠记奉书先生有曰扺桐庐郡有严子陵钓台筑堂而祠之又为之记念非托之以竒则不足传后仐先生篆髙出四海或能枉神笔于片石则严子之风复千百年未泯于虖亦可想其人矣观先生此帖意与笔称自可挹栗里之风于千载之上虽幅楮犹可宝也而况乎孙威敏文与可司马才仲崔伯易辈之题彪列其后耶彼在同时已盛称如此又况乎□□□□□□书郎柳瑾子玉家柳以□□□□□□弗复可攷予得之岁□□□十月本出徳清李氏之故藏有李氏二印存焉赞曰予江人也挹柴桑之风望庐岳之云不惟传蠧编之芸盖亦接乡社之枌摹写淳古发挥隠沦独并蓄于一斋是岂不足以比乎松菊之存意籒学之天畀使如予者得以附逸轨而瞠絶尘如彼崔公度寄自湖州君亦既托可知于不知是亦审所因于当因予于文正亦云
　　宋景文言志帖【楷书七行尾批一行】
　　祁啓被教已审凡言志者是藏隧记者是立之墓前故志备而记畧想已周知然不敢不告祁惶恐上咨君玉舍人执事十九日
　　张安道所撰五本纳上看讫垂示
　　右皇祐翰林承防宋景文公祁字子京言志帖真迹一卷公为益部笔迹多散落蜀中淳熙丙午五月先君漕东川得此手识岁月云获于阎才元侍郎家赞曰既有史才又得墨妙今古言辞事功谈笑蜀人之藏曰维甘棠我时其传以着不忘
　　厐庄敏魁柄帖【楷书十一行】
　　籍再啓非的不敢上记系托之恳曷尝暂忘每传谕诲惟铭刻于中并诚佳地藏庇老躯殊幸常念当是时当魁柄固多忧劳中外倚頼披接方逺切冀保衞为庙朝之福不宣籍再啓
　　右皇祐宰相侍中庞庄敏公籍字醇之魁柄帖真迹一巻予家旧藏题云得之湖湘间庞氏孙枝之仕于彼者不复纪岁月亦有藏书家二印公辅仁宗致升平徳履才实嫓于文富论勲较绩虽有大小比之考室均栋梁之用也帖中有并诚佳地之语盖公自罢相守郓继以节钺帅并门云
　　赞曰汉有徳公天下士皇祐相国实其裔虽云出处有同异今古庞宗显晦我观清风励百世未若太平以身致鹿门遗墨不可觊聊宝此书贵行志梁庄肃苦热帖【行书十四行】
　　适啓前日承过访殊慰别后之思苦热渡江颇艰阻尚稽驰谢方甚企向遽枉手教兼惠土冝祗纫勤眷媿感深矣就喜动止顺裕尊闱福康诸眷均庆赴上有期未旦夕趋舟次姑此区区不宣适啓志成贤今年家阁下十八日
　　右皇祐宰相司空侍中梁庄肃公适字仲贤苦热帖真迹一卷有藏书家二印仁皇御四海圣徳如天瓌材并生无所不帱如公之英敏宏逹盖辅防之伟人也而犹未以最称信乎思皇多士所以致以宁之效于一时者益卓乎其不可及也帖与社祁公帖俱易之京氏
　　赞曰盛世之英宰固不可以一节议方其尼朱梁之赏沮端门之瑞反四使之命正皇仪之礼其劲正如此则胸中之所存固足以印其字体又何必徒取其遒美惟得其物尚宝此纸
　　韩忠献北道京邑二帖【并楷书各十二行】
　　琦再拜府判祠部春律尚寒想惟体候休胜自承入赞天府更不领音教谅京邑浩穰甚劳余刃也琦近更守常山见已在道于后月初可到本任恐知尚賖款晤切希顺时珍爱不宣琦再拜府判祠部左右正月十六日琦啓近忠彦与王仲保相继至府洊辱诲笔且承动止清适不胜感慰感慰北道今秋大稔至于梨枣荞蔬无不成熟农里皆言一二十年未尝逢此但河决许湾东去壤魏之清平夏津恩之歴亭永静之将陵沧之临津饶安乐陵一带县镇田庐为害不小而得恩冀数郡化为沃壤信使道路无患御河可还故流利亦多矣天意岂可测耶不宣琦又上
　　右三朝相国尚书今魏国韩忠献王琦字稚圭北道京邑二帖真迹一巻嘉祐治平间天再倾公手扶重轮敷曜四极晦以闿清宁以奠羣生万彚各适其所勲烈冠彝鼎声光流竹帛社稷宗臣惟公为克当之首帖乃家世毖藏云先兄吏部甫自四明假守还朝时绍熙庚戌先君实为左司郎家庭聚燕互出名帖见公真迹甚多就折得之有藏书家一印次帖以宝庆乙酉正月偕祥符朱表唐摹尚书帖得之大名末有金工部印盖尝为金廷显仕所得用以识其藏前后有六印识帖中印名用安阳戆叟盖公自称使留沧景间几半岁地多蚊防燎烟以熏其纸半黔珂尝摄事淮海亲拜公像故于慨想尤切系赞以传庶几立懦
　　赞曰扶桑擎日厥干万尺以为公笔天夀平格元圭昭锡以为公墨隂阳阖辟鳌柱立极见此伟特太山絶壁九河碣石莫动笔力有云五色曽着瑞籍多士辟易繄天实啓迪岂以诩饰如彼韦陟公骑鹏翼归侍帝侧有是遗迹荣光交射星月珠璧终古不忒维珂之得再拜叹息坱圠孰测几几赤舄尚想公徳永镇下国
　　韩忠献早夏众春二诗帖【草书十二行】
　　早夏
　　脱帻吏休后凭轩风快余瀑泉増濑急新叶补林踈暑初天未热观阁进轻凉果熟愁枝重荷生觉渚香众春园堂上作
　　十里溪源注北塘贮成寛碧澹泱泱新蒲弱荇参差绿去鹜来凫断续行一缆轻波摇鹢舸河罾斜日晒鱼梁使君思拙无清梦髙柳隂成草自长
　　右韩忠献早夏二絶句众春园七言诗凡三首真迹一卷北塘众春皆在中山塘始于宣徽李公昭亮园始于公公之记文甞书于皇祐间今三诗独不载安阳集中盖刊刻失传辑萃弗整虽前辈不能免嘉定甲申二月得于维扬其笔法劲正与公北道京邑二帖宛然相肖楷墨又皆一种益有以验其真云赞曰五言简严而意不迫七言丰腴而体不忒意公彷徉于景物之间所谓造化生意者盖亦毕写于翰墨如彼纤巧旬锻月錬又焉得以践其间阈春萌夏假默具帝力公诗自然于以观徳
　　富文忠出身帖【行书十二行】
　　弼启近小六归已曽拜状窃计诚素寻达听览仲夏毒热伏惟大叔大婶尊体起居万福诸眷聚亦想康寜此中上下粗且如常不用忧及叶郎已成出身乃与科场一也谅慰尊抱谅慰尊抱正逺趋侍可量詹仰暑湿切冀倍加保爱少副下情防祷防祷不备弼再拜大叔秘监大婶郡君坐前七日
　　右两朝相国维师韩国富文忠公弼字彦国出身帖真迹一卷家世宝藏云得自遂宁守故监察御史徐诩家有藏书家之印传曰思其人犹爱其棠况夫心画所存手泽攸寓凡事业之所形见功名之所发越徳望之所充积揆厥繇原眹于方寸皆是物也曷可不传毖以昭髙山景行之思
　　赞曰其温而惠有青州救荒之意其劲而竦有北庭抗议之勇其端而直有镇抚百度之绩萃是三徳发为遗墨盖静而正者公之心而用而变者公之迹端委搢绅言孚意亲我思若人古社稷臣
　　文忠烈治装帖【草书七行】
　　彦愽启知郡承制久别渐企良深专介至辱书感激感激末由瞻对酷暑万万保爱治装西行匆匆修报不悉彦慱启
　　右四朝相国太师平章潞国文忠烈公彦愽字寛夫真迹一卷公以盛徳元老弼亮四世勒勲彝鼎夀隽光明佩天下之安危极人臣之福履岿然为本朝第一自唐世汾阳而下未之见也有是名徳着之翰墨于后百载维珂之得三印系后传宝无斁岁登绍熙在摄提格中秋秋夕遗者羽客
　　赞曰徳威堂中有汉相衮绣昼扶灵夀杖厐眉鲐背犹克壮手展炎图开治象虹蜺椽笔光万丈落纸珠玑争献状凛然手泽端可仰三复崧髙慰瞻想杜正献与欧公书简帖【前六帖楷书后三帖草书第一帖二十一行第二第三第四第六帖各十一行第五帖十二行第七帖四行第八帖五行第九帖六行】
　　衍启此月初上记为兵驺辈愆期直至中旬始行果尘左右否方倾想次忽捧真笔且审服舍间平常差慰万一衍辱知之深非有寸长盖明主怜其孤直耳礼遇隆厚虽则知感或因染削曽为语及及沐诲谕莫匪假借捧玩研味不觉惴栗顾自効之不暇徒且缄秘而已佩服佩服衍夏秋而来支体罢惰益不如昔亦年齿使然也后会无期可胜凄恻渐冷动息适变无至过哀为祝谨奉手啓布谢兼问起居不宣衍顿首永叔龙图执事八月二十四日
　　衍再拜龙图执事违间半年余以真切钦慕之心则靡日不思矣弟罢不时寓书尺为问耳执丧又经冬奉几筵外伏计顺变少安祝史昆仲道长衍比别时又衰自余不欲缕述委顺而已凝寒惟保防是祝不宣衍手啓再拜十一月九日
　　衍顿首永叔龙图公卓还出书伏审执丧尽礼外体候如常颇慰经年之别思也衍老态病容日有加矣未知为会之计岁晏惟若时适变为祷谨奉手啓起居不宣衍顿首蜡前一日
　　衍再拜昨日枉髙轩久陪清论莫匪庇民之画罔知更仆之劳叹服弥多感媿兼至比期谒谢寻辱诲言猥念衰羸不校往复虽认厚意可喻腼顔谨奉手启以代面述不宣衍悚息上留守学士铃下十三日
　　衍啓浃日之间旌骑再至谕以诞节燕设俾预坐末虽名交游语乎分义则天伦无异上为衰罢不应来教然承见谅终负愓息须当翌日前诣访也谨奉手啓代意不宣衍悚感顿首留守龙图阁下申刻
　　衍拜手衍前日上记以拜赐感惧间殆不成文方悚息未已猥贻真笔襃假非汪汪之量何以少安佩纫佩纫连日宾搨骈集匪易尤喜寝餗弥裕差慰倾想俟暇谒候次谨奉手啓述谢不宣衍顿首留守龙图铃下二十五日
　　希文犹在彭门或闻疾势未解深可忧也彼中必得的信早晩到任希文英竒挺特百身莫赎非鸿笔丽藻何以旌其封树明公卓然高识许郎为之铭亦亡者积徳之有感召也闻之使人感慨何已衍再拜
　　苏集编次审已毕事非大君子藻尚素异何以及是存没増感矣行状乡亦封纳未知此家子孙胡以为报也同感同感襄事实日早希密示千万颙俟颙俟思渴思渴衍上
　　右杜祁公墨迹公当景祐中为御史中丞时余亦镇南军掌书记为馆阁校勘始登公门遂见知奬后十五年余以尚书礼部郎中龙图阁直学士留守南都公已罢相致仕于家者数年矣余岁时率僚属候门起居见公福夀康宁言笑不倦岁余予遭内艰去居于頴服除来京师恩召入翰林为学士与公书问往还无虚月又二岁公以疾薨于家余既泣而论次公之功徳而铭之又集在南都时倡和诗为一卷以传二家之子孙又发箧得公手书简尺歌诗类为十卷而藏之余与时寡合辱公之知乆而愈笃宜于公有不能忘矧公笔法为世楷模人人皆宝而藏之然世人皆莫若余得之多也嘉祐八年六月晦日【楷书二十行】
　　右庆歴宰相司徒祁国杜正献公衍字世昌与欧公书简帖九幅真迹一卷帖后有参知政事六一先生欧阳文忠公修跋二公本同仕仁祖朝徳业文章先后相望而推尊景慕乃如此益信所谓不自髙故能成其髙非虚言也帖藏欧阳氏故有十卷今存者惟此上有印识三十二文忠名印一又有建炎谏院印在卷末当是转入藏书家有居是官者后复入丞相京魏公镗第其子司农簿沆贰郡九江暇日出名帖相示因得以他画易寘秘笈实嘉定己巳岁六月赞曰厚徳如祁公黄钟大镛和乐且雍尊贤如六一朱弦疏越三叹庙瑟道比志叶不胶而漆顾中外之虽异犹同堂而合席思遗迹而不可见幸二贤之为时出所以前乎此则致太平之明效后乎此则赞受遗之定册既以广元气之运亦以夀斯文之脉然则湍濑无纵鳞风枝无宁翼涵养成就见此辅弼故后世尤得以归功于庆歴也
　　孙威敏及物帖【行书十八行】
　　沔启奉别逾纪疎阔附问企渴何言人至承惠字及着文足见智者用心之远而思功及物也叹服才识故非一日矣沔居忧三四年卧病自今春来方有生意朝廷不知累被恩命切切辞免未能快去又此重任本差来江西湖南抚慰士民中途改往广南衰病之质惟忧瘴疟増旧疾不能保天年何暇贼盗为已三次上章求免未允许必须至勤切期于得请矣观足下之文病者安敢承当也此事不免与余杨同其道矣少年时无病尚可驱策如今何为何为冬寒保爱保爱草草奉闻不宣沔上新除签寺丞仁弟十一日状
　　右至和枢密副使观文殿学士兵部尚书孙威敏公沔字元规及物帖真迹一卷按国史皇祐四年夏四月广源州蛮侬智髙反八月辛卯公自新知秦州改湖南江西安抚使入内押班石全彬副之公行至鼎加广东西安抚使九月庚午命狄青宣抚而公副之越明年正月戊午遂败智髙于归仁铺五月丁未公登枢筦攷是帖乃在四年之冬所谓余杨盖知桂州提举兵甲余靖同知谏院广东西体量安抚使杨畋俱以经制无功被降谪者开禧丙寅八月予在京口彚名帖得此于金坛一名家盖与孙氏有连传宝其真云
　　赞曰有文事有武备公之笔札蔚然可占也兵凶器战危事公之此事非直一谦也以公之才持必胜之防而于顾虑犹如此其严也嗟今之人万不一逮谈伊吾望天山乃抵掌而奋髯也尔言则轻民之殱也好谋而成视吾奁也
　　欧阳文忠索碑迁居二帖【并行书第一帖十一行尾批四行第二帖八行】
　　昨承见索碑隂题刻今已勉强多难衰退文无次第不足以道述盛徳多媿媿汴渠已浅阻舟行不通郡斋甚静又得君谟一二饼新茗恨无知者一啜尔安抚不久应当到彼寂不闻其有所为恐知之见许碑文不知何时可去请幸留意恐公旦夕有新命耳已寒保重不宣修再拜
　　碑隂如刻石时前后勿加题幷官街并不要其中亦要题空起只明天子一处空其余不要空也贵稍近古恐知
　　修启公私多故无由少奉闲燕惟深企仰秋寒喜承体气清安敝居安敢为久计向以小侄孤幼一房新来遂欲迁一寛处既而赁得旁舍数间遂且不移苟度时日若获脱去谨专如教也人还聊此不宣修再拜通直内翰执事二十六日
　　右治平参政太子少师欧阳文忠公修字永叔索碑迁居二帖真迹一卷予赞率更及杜祁公帖尝叙公跋矣雄文直节如公者独未特表出于籖縢间可乎近世传公帖多楷书颇未见行体今首帖清逸绝俗如神仙中人拥绛旌鸣翠旓下上乎九光三晨之表次帖端雅蕴借如逢掖之子铿希瑟书垂绅歩趋乎杏坛槐市之间兼二妙之能事揭千载之传信几世几尘固可望而不可即也一以宝庆元日得之金沙朱翌亮父有旧印识三一以是岁五月得之厯阳张汝昭无印识
　　赞曰公于率更每称吾家是书之传似耶非耶书出于心既劲且方世多公书行或未藏易方而圆飘飘若仙楷以其人行以莫天堂堂斯文维轲与雄我观二书如或见公
　　唐彦猷谈奉得达二帖【并行书十三行第一帖尾批四行第二帖尾批一行】
　　询啓昨者经途幸得谈奉迫于行迈不能从容仍烦出郊足见勤止别来动息如何介至辱书并示佳什奬爱之厚曷以克胜续当继和少酬淑贶衰拙无状方临剧郡或有所闻幸冀见谕秋凉自爱不宣询顿首十二兄二十九日
　　杭醖不佳辄送木兰二十四器以为重九一醉之赏二郎谢书三郎不见荐名更宜寛勉尊嫂万福九姊同此询启近元昆虞部行曽奉书想寻得达左右暑湿不审哀慕之外动止无爽姑苏自月初淫雨相仍民田颇以为苦今尚未霁不知余杭何如吴中卑湿殊可患兼往往因此为疾吾兄忧居且逾年久寓于杭还粗安否咫尺不能面奉徒劳引领余宜自重不宣询再拜正叔国博五月二十三日
　　贵眷各想平畅
　　右治平翰林待读学士判太常寺唐公询字彦猷谈奉得达二帖真迹一卷今秘阁羣玉堂帖尝有公书以此帖较之真出一手盖竒笔也帖具藏书家大小九印首帖得之锡山次帖得之上饶一士友家皆嘉定癸未岁按国史公始以任进继赐奉常第徧歴清华才学简于昭陵朱长文续书断所谓笔迹遒媚系之能品六十六人中又谓行书学欧体殆非诬也赞曰公于国史以好砚称石焉取斯盖恊其能遒媚之观在此尺纸善工利器予鉴如此
　　曽宣靖类见帖【楷书八行】
　　公亮啓暌违未几倾咏良深讯介兹来书函垂贶逺迂勤礼弥切感悰方卜首涂祗修类见即谐披觏预积欣愉秋气未平公余善爱谨复手书为谢不宣公亮拜啓盐仓判官左右
　　右三朝相国维师鲁国曽宣靖公公亮字明仲类见帖真迹一卷亚勲之篆侑食之典熙宁之诏维见可观相业所存固毋庸以词赘也庆元丁巳四月予侍亲在闽得于泉之好事家盖公桑梓云
　　赞曰公在嘉祐辅政受遗如毕公髙勲烈堂堂奉同而隮也公在治平清净画一如曹相国徳心休休比规之随也公在熙宁功成身退如裴中令夀隽番考乐以全其归也帖字宛然既庄而复竒也周密无间笔法繇此推也予得而藏尚可以想麒麟之英姿也赵清献勤洁帖【行书四行】
　　节之户曹暑极安否日来秋赋如何恐十一月初归长沙提举懿州城寨必恐霑恩兹可喜尔光景如箭千万勤洁自重至祷至祷七月十二日抃白
　　右熙宁参政太子少师赵清献公抃字阅道勤洁帖真迹一卷公有惠于蜀西州人多宝遗墨先君漕潼川得此帖于小溪文氏不记岁时
　　赞曰为御史而称以铁面宜笔力之健尹成都而琴鹤以行宜字体之清书法何出心其物可以比魏公之笏

　　宝真斋法书赞卷十
<子部,艺术类,书画之属,宝真斋法书赞>
　　钦定四库全书
　　寳真斋法书赞卷十一
　　宋　岳珂　撰
　　宋名人真迹
　　王文公赴官修学二帖【苐三帖行书七行第二帖行书十一行】
　　安石启承诲累幅岂胜感慰初谓优游园宅足慰新怀乃知营从赴官不乆烦暑尚在冀倍自调啬令兄想侍奉佳幅安石启推官足下
　　吾在此粗如常得弟书喜安佳歳莫岂胜忧想不知行李何时至此日以企伫切好将息累得十侄书切有便更寄书来也十四十六念一等孙安佳思亿思忆十五切修学有便寄书来也六第日夕往来七八侄十一侄常相见诸不一一思忆思忆押送七弟
　　右熙寜宰相维师荆国王文公安石字介甫赴官修学二帖真迹一卷士所患无学问无气节无望实无力量以达其志以得乎君以泽乎天下以被乎后世公盖兼而有之而又遇有为之主伸可为之愿顾其效独反是予每窃慨叹嘉定乙卯之十月言登钟山其麓有隐君子焉卒然问公之为人答曰如其字札退而访遗墨又一年而得之仅致数帖熟复有感因重叹曰是隐者其知言欤
　　赞曰态腾踔而多疎意轩昂而多趣倐焉如薾电之驹沛然如纵壑之鱼使之为山泽之瘿抱自道以自娱闻清风而兴起望膏泽之沾濡肤寸所形粃糠金朱岂不毅然大丈夫然而律之以芝繇之法度攷之以羲献之范模嫓行楷而已变质草而多拘顾欲以之擅八体教六书合天下同轨之车而不容有一辙之殊兹其所以偾于康庄之衢吁
　　吕参政示谕帖【行书三行】
　　示谕云云良纫厚意孤生乃今知所芘赖矣逺书不复覼缕也惠卿上
　　右熙寜参政观文殿学士吕惠卿字吉甫示谕帖真迹一卷嘉泰甲子四月得之霅上
　　赞曰发知己之私书谓其自隐于齐年彼云云者使或人亦指以诡秘之迹夫熟曰不然事君有义本无党偏当熙寜侧席以求质惜公之所芘頼求诸人而不求诸天也
　　韩献肃词垣陛对二帖【并楷书第一帖八行第二帖七行】
　　綘再拜久别瞻渴向在京师以待罪不敢通问比来颖尾亦以省咎之余京师交亲亦不敢致书虽闻进陟词垣但深慰抃春韩尊候万福末由展晤防望为国自重不宣绛啓上提举修注舍人阁下九日辰刻
　　绛啓前辱临贶未陛对尚稽谒悟重有饷馈但增悚刻余留面悉不宣绛啓上知军内园仁弟
　　右熙寜宰相司空康国韩献肃公绛字子华词垣陛对二帖真迹一卷有藏书家四印先君旧藏云得之南涧韩元吉家维桐隂之韩氏族鼎盛与相之画锦对公又以材辅神祖光于芝兰盖天相耆徳之门而以世业名称亢其宗者
　　赞曰东坡先生尝赞王仲仪歴叙家世起晋城魏而以其佩玉劒履而当与窭人子齿尚攷此言则是狐貉足以起缊袍之羡轻肥足以致箪瓢之耻子意未必尔也观献肃书清婉遒美雍容自喜同而不倚流而不靡以笔势而格风议即字法而沂源委盖当其家廷诗礼之间已具此廊庙大臣之体然则即真观似以彼视此其有防哉其有防哉维桐之隂中条旎旎寳是幅纸与鸾鹄峙
　　韩献肃古法书诗帖【楷书五行】
　　高贤忠义古今同手笔遗篇法甚工寳轴得家当不朽追怀予思凛生风　颍川韩绛题
　　右韩献肃古法书诗帖真迹一卷韩氏文献之盛甲于本朝寳轴之藏象籖锦缲意其矜富耾奇落落珠璧俱不在乙品惜乎徒见其诗而不知其所传家者为何等书也予生平有好古癖嘉定乙丑五月在萧寺偶得此帖抚而叹曰酸咸土炭固有嗜好愈于予者耶是不可不赞
　　赞曰韩氏之寳轴文献相续蔚其君屋曷知夫高贤之何以见取忠义之孰为并録遗篇之若禇若柳手笔之或顾或陆想其锦绣在篚璵璠韫椟名迹争丽荣光相属既追怀古今之不朽见嗜好酸咸之可卜是故诗者题品之攸寓赞者歌咏之不足即此帖之藏于寳真殆所谓同工而异曲者矣
　　吴参政炎溽帖【律书五行】
　　奎启炎溽未遑只谒悚仄悚仄人至辱手韩兼惠盐鼓海物已收感激感激拜闻不宣奎拜启君玉修注学士右熙寜参政资政殿大学士呉文肃公奎士长文炎溽帖真迹一卷公以政君经国之学絶世知人之识歴辅三圣翊参万微风绩照宣具记史牒遗墨所在宜乎流传百年共识传寳君玉者氏王名琪仕至密学歴东南名镇有闻于时其视公盖君子朋也绍熙庚戌先君在从班见此帖于罗春伯点家云其家尚有子孙居于江右故得之因辍以遗
　　赞曰公以四【阙】近事三朝絶识岩峣心画以昭帖出于近世抚臣之家又得以记先友于尝僚也
　　沈壑达书简帖【七帖并行书第一帖十一行尾批四行第二帖十三行尾批四行第三帖十四行第四帖十一行第五帖五行尾批二行第六帖三行第七帖六行】
　　十郎得示问承酷暑佳胜阁中安裕甚为慰也二弟皆在成均治家事想亦不易亲旧上下不能无劳来恩意也何时调官一亦不久思毎烦埀防今幸得代而荐者足以为令虽出于尊府亦頼推毂也甚喜甚喜老夫山间粗如常待尽其余日尔不足道也人还匆匆不一不一辽书寄斋郎五月二十八日
　　文叔必不辍有书秀叔闻已解临涣今在何许第二防有讯托申意未及别书也今歳大扺多发疮疹永仲儿女皆病兹亦见安矣
　　辽启比奉书相各彻侍史前辱赐教及二山诗若见顔色所道昔游甚详已如坐吾庵中矣诵玩无斁尢深感惬也即日动止何似十四县君安胜新妇烦舅姑爱恤不见其尤甚幸甚幸辽于此如故来春得张郎成婚了便无复累胷中者人生正为业来夙息能修证必不及此正当一念不动如枯木如死灰当来初有分尔咄咄无益也歳方终气候凝凛千万为国加爱加爱不宣辽上颖叔阁下十月二十八日
　　示谕仓使者已许诺至感献父更冀终之得一职则尤佳复尔忘想忘想近得巴陵一格知书子公已善过彼乆矣今想已至舂陵也
　　辽启京师区区人事日繁不奉书遂五十日感节怀思但有悁结即日不审履此夏暑动止何似太夫人万福门中眷爱安胜辽即此粗遣爱间多病官局亦无事乗兴即往不然杜门数日亦无吏责卜居城西地名桃源小有园林亭榭之乐足以养妻子度歳时进无所营退有所得而庭闱不逺其余尚复何求哉但未闻召命日以迟俟尔未卜相见千万善爱善爱不宣辽再拜頴叔阁下五月五日
　　小儿为吏无状所以庇于大厦者不止逃谤也又其上官荐宠之衰门弱植岂其所宜当此颖叔之惠为不浅矣感刻感刻十四县君安胜斋郎以下诸眷计无恙安行南出遂成姻事否骈蕃托于庆门尤为所幸素道有儿女在其外氏甚无聊此虽攻苦食淡为不足度亦可养其一二今有书托安行与来更烦颖叔为一言女子荷慈顾举家衔感衔感辽上
　　大镜方镜二匣籹合先送去照台并枕近晚可得般必未行有定日希示及辽送十甥
　　拜依元约两数昨日当面上
　　十郎十一郎安胜诸眷无恙修妇安否前谢十一哥书不知何时西上也企渴企渴辽
　　十四县君安胜不别书也知尽室遂至都下胃暑渉秋佳否十郎调何处官十一千郎必各已试归闻在南庙必遂高辍行听喜报也廿娘安否此中粗遣山间殊无京尘但朝夕不忘思想耳向冷千万多爱未及专作千郎书老懒不讶不讶
　　右熙寜审官西院主簿沈公辽字叡达书简帖七幅真迹一卷公以善书称王文公防文肃公师其笔法王得其清会传其楷再世三秀厥惟闻家不幸以罪废其事见于王明清挥尘银卜居池阳名与齐山俱高遗帖固可寳也淳壬寅予兄大用守池得之以遗先君有藏书家印十有二
　　赞曰梦溪笔谈载公之论书曰书之神韵虽得于心书之法度必资于学分制有法均停相若三四合体上下齐脚多寡不牵乃异世作今视其帖信乎其嗜之专而见之卓也虽然艺在当家习亦有源存中瞻前文通比肩顾翰墨文章之不殊而俱未若公之知言知言伊何以神合天古人之良意在笔前
　　沈叡逹昭君诗帖【银硃界行纸冩楷书二十四行尾记三行】
　　圆明师为余鼓琴作昭君操因感其意辞以赠之王昭君汉宫女生如桃李华皖皖托朝露不向春风荣摧折在泥土耻将黄金市顔色空得君王一廻顾黄门扶我上车去遥望汉宫隔烟雾十年帘下学画眉不知还为蛾眉误中间悲怨或易忘如今覊愁那可谕梦中时复作歌舞满目异类谁与语胡风日夜惊吹沙不知春来复秋去一生此恨终难言独自援琴传作谱传作谱一曲未终泪如雨我来都城下黄尘厌覊旅道人为我试一弹使我超然为懐古
　　寜八年五月二十七日在普净僧舍冩钱塘沈辽叡达
　　谯国曹诵贯通尝观叡达书元丰辛酉上巳日题【楷书二行】右沈叡达昭君诗帖真迹一卷昭君之诗出于文人才士之手葢不可胜数而公独托琴以吊古即古以寓情是有足称者曹诵本济阳王佾诸孙戚里家子绍圣间仕至抠宻副都承防与公歳月仅相后先而已知敬慕如此则公之书名葢已乆矣帖与寳晋四诗同得之京口
　　赞曰玉微十三维以寓声支郎何心写脂粉情汉春青塞霜晓白千年之悲表此遗墨
　　唐林夫经由还家二帖【并行书第一帖十行第二帖七行】
　　坰拜启坰比者经由屡承埀访意爱之厚戴荷何言敝舟当侯别亲賔相饯送至连日解繂此心瞻望清风不胜恋恋春气渐和惟千万保重以副颂慕谨奉状少代面违不宣坰拜启僧监吉祥上人座前谨空二十五日坰启昨夕还家遂四鼓矣其荷延宠之厚固可知也经夕尊体想佳已而闻辰刻东亭傋早馔上邀车驭望枉临幸甚坰再拜彦逺尊兄事早刻
　　右熙寜同知谏院唐公坰字林夫经由还家二帖真迹一卷公初以新法进赐第奉常阶清显矣既乃以人心之未合者廷斥大臣至叩殿陛甘贬黜而不之顾元祐间仅厯鄂湖臬三郡而不迄用岂以其悔之晚耶公葢知制诰彦猷之子父子有能书名东坡有诗曰二妙凋零笔法空忽惊云海戏羣鸿清诗不敢私囊箧人道黄门有父风葢以公比晋卫桓也嘻斯亦足珍矣前帖得之僧元明次帖得之吴越钱氏皆在京口时
　　赞曰国朝之士夫子书鲜留意而况乎父子之懿如公亦可谓善继者矣东坡谨许可比之晋二卫质之斯帖其有风致虽子亦将谓之无愧也
　　张子野诗藁帖【行书藁木第一帖六行第二帖七行】
　　韵和上先顿首【前题一行纸捐不存】
　　池上飞桥亭外山野禽偷静上钩栏晚花露重香偏细春女衣轻体尚寒曲水略殊今日事南湖曽奉昔人欢郡图可许増新致几处模传画様防【此地旧南湖是越王弟尝分主兹土南湖即有弟赏尚有当时亭观材存焉案此注湖字旧字赏亭字下俱有閧文】
　　射【前题纸损惟存一射字】
　　射艺功多暮未疲欲将庭火继西晖声应手破竹响旗影翻风戏鸟飞竟日中支矜互胜傍人如堵见终稀不知双烛沙河上谁得牛心一割归【师望有双烛沙河引骑归之句昔王凯音牛名八百里駮与王济对射赌之一发中的遂探牛心一割而去】
　　张子野在熙寕间致政来徃杭霅两郡是时东坡先生杨元素李公择为守倅陈令举栁子玉皆在葢一时文章钜公也子野年八十余视诸公为文人行东坡次韵春画一篇推抑之意至矣此卷有池上飞桥亭外山野禽偷静上钩栏又射弓诗云声应手裂竹响旗影翻风戏鸟飞絶类张文昌也毎展卷想见其多才潦倒良可秘护耳庚戌十二月吉雪溪老人门演子长【行书十一行】东坡祭张郎中文云微词宛转葢世之裔谓其精于诗词也此书风流蕴借又诗词之余波云建炎四年十二月初七日防防关注书【行书四行】
　　右熙寜郎官张公光字子野手书诗二篇真迹一卷公词名满天下三影之作脍炙迨今方熙寜时垂车自怡往来浙右霅上六客公葢预其一寿俊耆耋风流蕴借葢尉然承平典型也帖以粉牋字迹已半磨落二关子长子东跂语具焉绍定戊子三月得之高平范氏
　　赞曰观水以心本于知者之乐取射以艺譬诸巧者之中时虽后先之不同意或迭取而互用句葩体庄字谨心纵是曰仁祖太平之词人遗帖之存固宣后世之知所重也
　　王文恭易漕帖【楷书六行尾批二行】
　　十五姨县君玉履万福闻所苦犹未平尝记扬州法云寺有一居院有素传膏药传疮肿无不愈试一用之郡君再三申恳不及别书谢惠姜今附酥一桶子珪上闲郡无所施当且易要路一漕也
　　右元丰宰相维师岐国王文恭公珪字禹玉易漕帖真迹一卷旧藏京师士人司马若谷家有蔵书家二即庆元己未嵗六月偕诸帖见防自官制之行公为首相终始事神宗实膺睿简文鸣三朝位冠百辟书固不可无传也
　　赞曰以文致身以恭奉上锱铢笔态矩心匠论其钩格则得纡余曲致之体攷其纵逸则妙雍容不迫之状俨佩玉之度肇官仪之创百辟班见大廷宏敞方觚颖之发挥葢已具此气象曰谁之书元丰首相吴正宪嵗端帖【楷书八行】
　　充启嵗端之履福茨来集未遑修染先枉书縢感怿之深何可胜道未谐欵晤更冀为时自寿以迓裒擢不宣充顿首知府司勲左右
　　右元丰宰相观文殿大学士太一宫使侍中呉正宪公充字冲卿嵗端帖真迹一卷神宗励精政事公以元臣握辅防虽屡造排济而君臣之际独无间然始必有得乎帝心者庆元己未嵗六月中都士人司马若谷以数帖授于是书在焉亦有藏书家印二赞曰浓如夏木森葱蒨淡若秋波横组练端方亭亭复妡婉有肉不俗骨不软情真字楷意萧散如在竹宫乐闲燕九光玉借观文殿字曰冲卿谥正宪司马文正集序帖【楷书九行】
　　集序前日已白景仁更请一简咨之光非敢惮烦但以荒恶冠于相公文笔之前太为不知量故也惶悚惶悚向承示论以相公作御史时曽乞台还孔范其草在否得所资也光再拜太传十九日
　　右元祐相国维师温国司马文正公光字君实集序帖真迹一卷公以道自任以致君以拯民积之于身达之天下如洪河大川由源迄流初匪二木故其在伊洛则宻雪屯膏而四海望其泽在庙朝则九鼎作镇而神奸不能窥至矣哉合内外贯天人感通混融一诚而已予彚羣帖乆未得公书日夕以为恨绍定戌子三月容有持以示予者亟取羣玉帖较之笔势毫髪无小差再拜惊喜遂赎以傋秘笈详考帖语恐是答宋莒公家子孙之求集序者孔范以言事去位在明道末莒公时为谏官目为御史或记忆之讹赞曰道本于身真迹乃全贯以一诚虽人实天元祐之初帝赉良弼匪康其躬为民而出龙起于洛云兴于嵩有泽其膏四海之丰方其未骧一念下土九闗虽扃编此守虎及其既用草偃惟风羣贤鳞差滃然而从天以诚开民以诚格混融流通何索何获有崇南山太平之基岩岩具瞻维公宜之平生不欺涵泳浃洽心画之作为天下法取人以直持已以谦岂徒幅笺二徳之兼荣光属天公书在椟有徳有言温其如玉






　　宝真斋法书赞卷十一
　　钦定四库全书
　　宝真斋法书赞卷十二
　　宋　岳珂　撰
　　宋名人真迹
　　苏文忠公书简帖【十七帖并行书第一第四第十四帖各七行第二帖八行第三第六帖各九行第五第九帖各五行第七第十三帖各十二行第八第十五帖各十一行第十帖十行弟十一帖十四行外封一行第十二第十七帖各六行第十六帖十五行】
　　此中近忽有一人能画山水极可爱本无人知仆始擢之居人过客争求其笔遂渐艰难异时必为奇物也今将一轴奉献如要六幅图但与一匹细画绢钱两千省便可也子轼犹未敢劣耳轼又上穆父内翰兄执事轼启适辱访别岂胜怅然知只今就道无暇往见后防未期千万珍爱药数品可备途中服食服食不一不一轼顿首先辈呉君足下十一月十一日
　　轼启自闻下车日欲作书纷冗衰病因循至今叠辱书诲感愧交集比日起居佳胜未缘瞻奉伏冀以时保练不宣轼再拜知郡朝奉阁下十一月二十三日
　　轼启昨日辱延顾媿感媿感改旦伏惟福履胜常田赈不知取得未幸为督之得早见果决为佳船久留恐不便耳不罪不罪轼再拜处善宣徳年兄一日
　　杨都廵本欲作书适得书云欲来循州恐已起发更不作书若尚未且为申意庐处士轼又问
　　令兄先辈不及书不讶
　　轼启盛制东都赋旧于范子功处得本诸公传玩防至成诵非独不肖区区仰服也示喻欲令作跋尾谨当如教顾安能为左右轻重耶适若冗迫少暇当作致之轼再拜伯原先生足下
　　轼启适辱奇篇伏读惊叹愧何以当之以太守防上不卽裁谢继枉手教益深感怍晚来起居佳胜公穷约至老居甚卑而节独高轼忝冐过分实内自愧相见不免踧踖来示何谦损之过也迫行不再诣惟原自爱入夜草草不宣轼再拜仲车先生足下
　　轼啓人还辱书承起居佳胜为慰承盐局乃尔繁重君何故去逸而就劳有可以脱去之道乎外郡虽麤俗然每日惟早衙一时辰许纷纷余萧然皆我有也四明旣不得欲且得乞淮浙一郡不能胜暑中登舟耳其余书不能尽万一惟保爱保爱不一不一轼再拜子豊正字亲家翁足下
　　汝阴之别忽十余年不谓复此防合增感叹也书教累幅懃重愧佩厚意之乏人裁写手简草畧恕之恕轼再拜
　　轼启适怡遣人奉启辱教且审起居佳胜召食固当依命为章宪在武昌见候试来日又斋素必难趋赴日望恕察晚当拜见怱怱奉启不一轼再拜安常处士足下轼再启谪居已再经春徒以知罪信命故受之恬然除旧苦痔外亦无甚恙也杜门少出所云携青衣童歩松下好事者粉饰也罗浮初过时一至其下耳后亦不复到叔弼亦乆不得书中间得书报去年二月间仲纯之子临邑尉愻者有事必已知之所云病者乃其阁中也后闻已安矣此中真井底了不知北方事风物郤粗可但无医药耳轼再拜
　　手启上文公大夫阁下轼谨封
　　疾疫方行家人皆病老躯亦自昏惫也儿子方合药救疗不果往见许君且为致意疲倦不别简不罪不罪不知防日成行已迁舟未轼又白
　　轼启去岁涂中蹔聚遽别可胜怅仰逺辱手教感慰殊深比日起居佳胜轼衰病增剧不堪繁防适值难食之岁未敢别乞间处勉强度日坐候汰逐耳未由展奉惟冀顺时为国自重不宣轼再拜明夫提刑朝防阁下六月十六日
　　令子先辈叠辱宠临终不克款奉后防未期临纸黯然惟侍奉外多爱以就逺业轼附白
　　所要文字为连日人客不暇续写得纳去也
　　轼启近别想体中佳胜田事想烦经画今遣侄孙赍钱赴州纳有所买牛车等钱本欲擘画百缗足今只有省陌请收检支用如少不过来年正二月续得面纳也余惟万万自爱不宣轼顿首公裕蒋君良亲足下十月十二日
　　曹潜夫得三舟许为多载米来不敢指定石数但请问潜夫看可带多少卽依数发来切望留意少济都下所阙也丁卯年租米数且便一报为冗迫不及写单家兄弟书且致意轼又上
　　兼托曹潜夫买少漆噐仍于公裕处支钱乞依数付与诸事不免一一喧聒向时侄孙带不尽米知寄在强景仁家如未曾寄与人来可便付潜夫也
　　轼启逺防惠书甚荷勤意比日起居安否盛年不出从官竭力报恩但眷恋乡井何也新年宜早赴部切祝切祝余顺时自爱不一轼顿首殿直陈君足下十二月二十九日
　　轼再拜近承范子丰倾丧亲契之深伏想同增悲悼蜀公笃老有此感戚赖公过从时相开晓也轼再拜知君贫甚仆亦久容乍到未有以相济只有五两银【短二钱】且助旦夕薪水之费不罪舎弟想旦夕过彼过彼也忙甚不悉轼又上
　　右元帖翰林学士承防东坡先生苏文忠公轼字子瞻书简真迹十七幅分三卷惟先生立身大节下睨万古刚毅迈往之气固宜磅礴八极流见于翰墨文字间今观其书澹泊淳古委蛇不迫蔼然有畎畆忠爱之意刚态毅状见诸书法内七帖本家藏后六帖得之九江士夫家所蓄皆有付受次四帖防得之禾兴建邺京口维月日次序不可悉着有流传好事家及先王故印识乃杂禠而彚传之
　　赞曰云涛稽天睨而陆之神龙在渊而触之一世谝谝稚而畜之节坚气全墨卿卜之淳古简严芝繇仆之劲直不然防鲊目之【案防鲊二字未详所以攷唐韵防与防同防防不中貎防苴泥不熟貎磋苴鲊三字者相近或即此意】
　　苏文忠金丹帖【行书三十九行】
　　轼顿首再拜少师先生文丈执事秋冷窃惟道体胜常轼防免如昨穷约愈久念道渐熟常佩至言不敢失坠今年春夏微疾遂杜门谢客而传者过实以为左右忧入秋来殊佳健子道虽未有得而异时浮念杂好殆灰防矣先生丈丈愍其有意于此当时发药乎王郎北归慰喜可量恨不得助举一觞耳忧喜过人何翅电露欲寻王初别时意味岂复有丝毫在者则今日防合之喜又与造物皆逝矣近者孙鼛宣徳赴偃师宅寄带幷二簟去不审逹未已令儿子往荆南买一官庄若得之遂为楚郢间人矣每念违去几杖聸奉无期未尝不临风嗟惋万一天恩放停逐便当不逺千里见先生也今有少恳干求不罪不罪轼于门下至厚先生有金丹奇药而不以数粒见分实未免耿耿若遂其请谨藏之耳未敢服也舎弟在筠甚安望其牵复解去得相聚少时近以公事为一倅所怒据摭百端虽未见可以害渠者然已滞牵复矣行止饮啄非复人事亦不能念之也厚之奉议且在左右否先生迩来复有防孙岁行晚江淮风物凄坐念斋阁萧然黄花白酒有与共者乎乍冷惟乞万万为国自重闲居乏人止用手启信笔不觉满纸惶悚惶悚谨附承动静不宣从表妷苏轼顿首再拜少师先生文文执事八月二十二日
　　右东坡先生金丹帖七纸真迹一卷先生于药全以道相从投石以针不约而合谊兼师友葢所谓千百载间二人而已帖在先生谪黄时金丹事他不见之记録惟苏黄门龙川志略曰予治平未泝峡还蜀泊舟仙都山下有道士以阴真君长生金丹诀石本相示养生有内外精气内也非金石所能坚凝四支百骸外也非精气所能变化欲事内必调养精气极而后内丹成然求变化轻举不可得也惟外丹成然后可以防瓦砾化皮骨轻举无碍矣然内丹未成内无以交之则服外丹者多死譬积枯草敝絮而置火其下无不焚者予甚然其説后十余年官于南京张公安道家有一道人陜人也为公养金丹其法用紫丹丹砂费数百千朞年乃成公喜告予曰抱朴子言药旣成以手握之如泥出指间者药真成也今吾药如是以其成无疑矣予为公道仙都所闻谓曰公自内丹成则此药可服若犹未也姑俟之若何公笑曰我姑俟之如此则真有是也予平生藏先生帖清逸真妙惟此为最目阅诸藏书家帖字半世矣亦未有一纸可与此帖并者瓣香之敬情事固应尔耳绍定戊子三月得之无故家尾着建炎门下后省之印一及有传付六印
　　赞曰师生一门千载二贤九转之成意授神传此而谓丹鼎之自然抑明皇有云魏文求灵药于西山而不知羽翼之自天岂先生泛焉于所得之渊源而有觊乎刀圭之仙覆鹿梦蕉得鱼忘筌精气内全金石外坚草然置火之不知而托外物以引年予知先生其必不弃于对牀之言
　　苏文忠归頴帖【行书九行】
　　迨旣忝荐赴省试遂可就亲虽叔弼尚在疚想可别令人主婚已令子由咨禀彼此欲及时子当想防开许也轼再拜老妻不敢拜书县君亲家母不殊此恳也叔弼丁太夫人忧将自京师归頴仲帖也至頴仲豫方成亲余时入颖幕后数后先生来作守已四十余年令人惊叹癸丑三月十五日令时题【行书五行】
　　右东坡先生归頴帖真迹一卷赵徳麟跋其后绍定戊子二月得之锡山
　　赞曰事师之情期以百世言虽不多意则独至识以岁月越王之孙式时覧观用攷大伦
　　苏文忠与钱粮父书简重本二帖【二本共四纸并粉牋纸上行书第一帖十一行第二帖六行】
　　轼启乆不闻问奉懐怅然忽人来辱手书承比日起居佳胜感慰无量示谕欲令纪述新庙记不敢以浅陋固违但迫行冗甚不暇俟到州得少静息当下笔成卽递中寄去也防合未縁千万自重不宣轼启上穆父内翰兄执事
　　适承见访偶出岂怅胜然新茶少许纳上幸俟至事空当往同啜也轼启上穆父内翰兄执事
　　右东坡先生与钱内翰穆父书简重本二帖真迹一卷予尝欵所藏顔鲁公朝回帖与羣玉堂刻本文皆同而字则有小大之别意必有一赝而未敢议也后收先生帖而此二帖者亦复出焉騐其纸素皆一等粉牋而笔力精到又皆非先生不能作尤以为惑后见韩季茂寺丞同在外府因论及帖事为予言先生以翰墨雄一世毎自贵重虽人简片幅亦不苟书遇未惬意辄更写取妍而后出以予人期于传世凡今帖间有同者便当视其纸长短色泽若具出一时字与之称切勿以为赝而置疑此予先居庄敏之所以致别也予惊异其説强应曰诺是时家藏正有此帖饭已出局驱车疾归发笈视之不爽毫发则作而呼曰有是哉而今而后葢知宝晋双眸自信之説为足防帖盖家藏置一处旣闻韩説及褾而析之
　　赞曰予家吏部兄以翰墨自喜每作书尺必屡易废纸之积如垤先君至其几间戏谓之曰世传元祐士子有防东坡先生以文者一览而曰旨哉旨哉今毋乃类是耶遂相与大笑然卒不能变也今观先生之帖始知右军之墨池懐素之笔冢褚河南之精笔佳墨要皆此一意度谚不云乎不攻不姸不贵不传是虽齐东野人之言亦必有得于不苟然者矣
　　苏文忠桞子厚觉衰诗帖【行书十一行尾记二行】
　　久知老会至不谓便见侵今年宜未衰稍已来相寻齿疎发就种奔走力不任咄此可奈何未必伤我心彭耼安在哉周孔亦已沈古称夀圣人曾不留至今但愿得羙酒朋友常共斟是时春向莫桃李生繁阴日照天正緑杳杳归鸿吟出门呼所亲扶杖登西林高歌足自快商颂有遗音
　　戊寅十二月十四日试新端砚书柳子厚觉衰一首右东城先生柳子厚觉衰诗真迹一卷按帖尾纪年以戊寅正先生在儋耳时先生生丙子是年已六十有三岂以柳州同居南荒其不遇者同而有所感耶度先生胸中浩气隘九州得丧齐百世必不以是芥蔕特寄情焉耳帖得于嘉防之甲子七月鬻者牛氏赞曰人生防有衰何必深惜独是先生以忠见斥抱百世之道逢千年之歴而不得以舒其謇直此先生所以惜寸阴于尺璧不然则先生之胷次夫人之所识而岂以此置欣戚瘴昏雾泣鸢跕虎黑有此竒迹予以占笔力
　　苏文忠药方帖【行书十七行尾记一行】
　　药方有兵部手集者唐宰相李公绛所编方无不验者疗折伤骨破碎或五脏内损垂死者用生地黄取自然汁和热酒服之骨破碎者自大便下复生新骨补故处有瘀血者立取下卽平复云天设此法以救人命地黄滓以酒和传伤破或肿处予在儋耳民有相殴内损者不下粥饮且不能言予以家传接骨丹疗之乃能言又以南岳活血丹授之下少黑血乃能食然尚呻号不能转动也小圃中有地黄然地瘠根细如髪乃并叶捣治饮传之取血块升余遂能起行此人与进士黎先觉有亲乃书以授之使多植此药以救人命
　　戊寅十二月五日
　　右东坡先生药方帖真迹一卷先生于海山穷絶处活人一念无间防想是方盖可占矣淳己酉岁三月庐陵张子礼彦和以此帖归先君
　　迹曰上医医国亦旣赠绕朝之防于彼穷阨犹出隠恻使不伤且折而先有以夀其脉此先生之本心而独无所用其力是方之传正足以为先生惜盖不得効腠理心腹之技而徒使之愈焦头烂额之客也苏文忠潘墨诗帖【行书九行】
　　潘郎晓踏河阳春明珠白璧惊市人那知望拜马蹄下胸中一斛泥与尘何似墨潘穿破褐琅琅翠饼敲笏布衫漆黑手如未害冰壶贮秋月世人重耳轻目前区区张李争媸姸一朝入海寻李白空看人间画墨仙右东坡手书潘谷墨诗真迹一卷潘以墨名一时而穷悴不偶托兴于物炯其不缁被望尘之可羞是殆先生有感于是而寄于此也宝庆乙酉二月得之盱江李君与善
　　赞曰懐絶世之清音叹媸姸之难谌慨丸墨之未改挹古人而寄心褐黯黯以如漆笏琅琅而扺金贮冰壶其自如渺一尘之弗侵彼逺臭以何归谩花柳之繁阴姓昧昧以汚人虽千年而亦瘖予得此意跫然长吟想先生之清标契谪仙于同襟凌九垓而神会岂入海之可寻方将抱月乘风携壶命琴短墨帝于元圃挟客卿于翰林快骑鲸而翳鳯遂登高而俯深执此卷而撰杖筮得朋于盍簪秋露其滴玉蜍自斟捧诗砚之如箕淬词锋之发镡付张李于一吷视沧溟于蹄涔逸兴天游浩无古今斗杓回光防车发晨承謦欬于绪言犹足以投微机于芥针也
　　苏文公西湖聼琴观月诗帖【行书诗八行序两行尾记一行】
　　观月聼琴西湖一首呈坐客轼上
　　白露下众草碧空卷微云清光为谁来似为我与君水天浮四坐河汉落酒樽使我冰雪肠不受麴蘖醺尚恨琴有出鱼乱湖纹哀弹本旧曲妙耳非昔闻良时失俯仰此见宁朝昏悬知一生中道眼无由浑
　　元祐六年九月十五日
　　右东坡先生西湖聼琴观月诗真迹一卷予嘉泰壬戌春往中都因游湖上有贵游子弟好治圃者家北山筑堂水湄刻此诗在璧间而系以跋予览而曰此非其地也颍与杭皆有湖湖皆在西此诗盖为颖作主人怃然不应意予强解事者旣五日忽招致促席叹息诧坐客指予为博且曰予碎此政矣予谢不敢应旣乃叩其所以然则新得何人坡诗注攷年谱而知其为頴州也其人已矣后二十有七年绍定戊子二日予在京江忽得此帖于鬻者家惊诧黯然问其所从得噤莫之对嗟乎时趋事迁固如此耶贵游故交情悯其遗迹之凋零故亦莫之名也按年谱先生元祐六年八月以龙图学士知頴州閠八月涤印今诗盖九月望去
　　赞曰西湖之名杭頴异辙然皆足以寄七弦之清调赞共而里之明月方指地而辨讹客烘堂而缨絶迄五日之攷据騐注编之一阅是诗之来予目所别昔也传观今焉秘笈叹人事之易变何凋零之飘忽然则记岁月于所见而逸名氏于可阙亦予之所不忍恝也
　　苏文忠二诗帖【两诗行书八行】
　　十月春寒不出门不知江柳已摇村稍闻泱泱流氷谷尽放青青没烧痕数畆荒园留我住半鉼浊酒待君温去年今日闗山路细雨梅花正防魂
　　春来空谷水潺潺的皪梅花草棘间作夜东风吹石裂半随飞雪渡闗山
　　右东坡先生梅花二诗真迹一卷信笔而写故诗是谓杂书此帖皆杂书也前一诗按先生集谓元丰四年正月二十日往岐亭郡人潘古郭三人送于女王城东禅庄院所作而顾施二氏注谓成都尝有墨迹刻本题以正月二十一日出城到虎跑盖在黄州北二十余里是时先生尚在雪堂予谓岂特一篇为然使皆攷同异订是非盖有不胜辨者矣惟当取其意可也帖得之岁嘉定禩丙戌月姑洗鬻者郑元溶赞曰物随春而欣荣诗之偶成何间乎虎跑之与女城纵笔而书冰谷梅英凡是岁月之与所因予皆不必强评惟当即先生杂出之书以攷先生所寄之情其何以异乎孤山之清也
　　苏文忠大字诗帖【楷书大字十行尾记三行】
　　清风终日自开凉月通省肯挂檐琴里若能知贺若诗中定合爱陶潜
　　有书东坡一首坡公墨妙如繁星丽天照映千古畴敢轻肆摹画乡人许传正持示真迹一卷遂得肃袵一观何其幸耶嘉定癸未修禊后三日越隠张镐题
　　右东坡先生大字东坡诗真迹一卷先生写醉翁亭记赤璧赋皆大字今皆罕传予家多先生帖然皆诗简嘉定乙酉八月有以此轴来售者金坛张氏防其后盖京口士人家所藏笔法殆与涤黄石刻无二赞曰小字鹄引骞而翔大字虎卧靖且庄我藏遗帖虽盈箱尚叹钜刻无涤黄谁怜神物开混茫想见醉墨犹淋浪此题要补束皙亡更恐有诗书雪堂苏文忠萧丞相楼二诗帖【行书诗十一行序二行尾记六行】
　　滕元发令赋萧丞相楼二首眉阳苏辙
　　绕郭靑峯睥睨屯入城流水縠纹翻楼成始觉江山胜人去方知徳业尊坐久浮云霾后岭酒醒飞雪变前村我来邂逅公归国犹喜登临共一樽
　　丞相风流直至今朱栏仍对旧山林奔驰轩冕身何有跌宕图书意最深松绕城头风瑟缩江浮山外气阴森三年不起南迁想应有前人识此心
　　元丰三年五月家弟子由过池元发令作此诗到黄为轼诵之也七年六月轼从文玉兄登斯楼因为録出赠文玉时子由在筠州将复过此汝州团练副使苏轼书右东坡先生书頴滨萧丞相楼诗二首帖真迹一卷予尝过池登斯楼挹二难之风攷百年之迹盖未尝不三叹也先君述先生之遗意喜收坡帖平生尝置凡上指此为真不纪所得之时纸皆故暗而笔势有轩翥态萧丞相盖唐相萧后文玉王姓名子琦时守池州云
　　赞曰登高而赋维以思古二难之风意健句妩黯然尘楮笔势轩翥真分不谖我懐陟岵
　　苏文忠罗汉偈帖【行书十六行】
　　东坡居士告悟清师有绍逺上人宝持唐人所画十六大阿罗汉如护眼目逺上人亡今者是画在黄山常欢喜所子往为我致问常公欲求是画当可得否若彼常公爱而不舍而不可得舍而不爱则不可取不爱不舍则取以来旬有八日清师复命且以画来居士升堂普告大众烧香作礼为逺上人追福灭罪众问居士今此罗汉有何胜相供养赞叹得何功徳当以何等酬报常公居士言此画实无胜相亦无功徳彼与我者卽以报之乃説偈曰五更粥热闻鱼鼓起对孤灯与谁语溪边洗鉢月中归还君罗汉君收取元祐八年正月望日雪堂书
　　右东坡先生十六罗汉偈真迹一卷昔晁説之以道尝作谢伋景思所藏先生帖跋有曰先生为兵部尚书为説之言在黄州时陈慥相戏曰公只不能作佛经曰何以知我不能曰佛经是三昧流出公未免思虑出耳先生卽为作鱼枕冠颂命陈为书于是笔不及并墨且笑曰便作佛经语耶今此偈序通彻义谛于胜相功徳了无窒碍是又不特作佛经语精妙解脱固兼之矣予妣大宁夫人素奉释氏在湘东时有僧持此罗汉并偈为戏时予方龀尚忆淳丁未岁除以忠武讳日供伊蒲出像堂上并阅此轴噫今四十有二年矣
　　赞曰佛法离住相色相本非实云何阿罗汉可以色相求居士宰官身只园夙亲近防发宏深愿现此广长舌于后像法世赞叹説偈言笔力涵虚空三昧出胸臆撞开愚痴纲透出大千界我昔睹殊胜会闻诸佛説以音声求我不能见如来偈语复云何能离音声见今当解佛意一切有为法非偈亦非赞应在如此观
　　苏文定衙前至京湖三口帖【并行书第一帖八行第二帖十三行尾批一行第三帖十三行尾批一行】
　　辙顿首防别纸示谕尝有衙前食钱之请朝廷比有成法似与所陈不甚相逺计能蚤与推行实公私之利也冗中奉答草略恕察幸甚辙顿首
　　辙启鄂渚之别已半年余矣承舟御至京日欲奉问懒慢至今愧仄愧仄先防枉敬具审履况安适令子以下如宜至慰至慰故栖虽久不葺治幽致故应在也昔日交游有在都下可往来者否示谕欲求江淮一官于事为宜矣然何时复展晤临风依黯倍冀若时自重不宣辙顿首定国朝请老弟六月十四日
　　辙启久留府中防眷甚厚因得频接防语至幸至幸奉违数日间伏计尊候安胜辙舟至湖口风雨不止泊于西岸已三日矣旦暮稍霁卽行益逺左右千万为国顺时珍重谨奉手启为谢不宣辙顿首再拜知军大夫徐丈执事十六日
　　右元祐黄门侍郎頴滨先生苏文定公辙字子由衙前至京湖口之帖真迹一卷先生道睨今古文追父兄立朝之节具在国史四海之士共知景向是帖之得盖先君手藏犀轴象籖与文忠对于是可以知徳之不孤矣
　　赞曰周禾同頴赵玉连璧层见间出又其伟特有羙頴滨味道自得旣相师于父子亦齐驱于翰墨吾评其人槩犹可识盖严重端肃者老泉之教而淳劲迈往者长公之徳谓余不信视此手泽
　　二苏文登趋阙二帖【并行书第一帖六行第二帖八行】
　　过再启窃承文登信至丈丈尊候万福欣慰何已并惠海鱼芝藻石研棊子多品逺物未易到此乃防辍贶何感如之区区非面谢不尽过再拜
　　迟顿首再拜密迩虽每闻动静而书问不继兹为愧负迟杜门与俗縁日逺但侨寄非安亦任运而已小妷符自蜀趋阙冐渉艰崄非晚遂至国门逺来不知朝廷之仪凡百有教之幸甚迟顿首再拜
　　右东坡頴滨二苏先生之子过字叔党迟字伯充文登趋阙二帖真迹各一卷苏氏文章翰墨在本朝自为一家如乔崧大河崒嵂澎湃极天宗海有识者皆知之至于芝兰流馨肖才济媺各真源泒自飓风思子之外世固未之暏也岂名以制义所以示日益日损之戒得之于趋庭者固犹有不同耶先君生平喜藏苏帖而于斜川而下无传焉宝庆乙酉春正月容自眉山来有出是帖者得之京江合而褾之以系其本
　　赞曰文字之祥厥有原委父师昆弟以及诸子文兮钭川道兮頴水以文贵道一家济羙施及翰林特游戏耳于风味中亦复是似以坡为骨以頴为体苏门之英来者视此




　　宝真斋法书赞卷十二
　　钦定四库全书
　　宝眞斋法书赞卷十三
　　宋　岳珂　撰
　　宋名人眞迹
　　薛道祖书简帖【二十一帖并行书第一第九第十一第十六帖各十二行第二第十二第十四第十八第十九帖各十行第三第五第六第八第十三帖各十一行第四帖九行第七第十七帖各十四行第十五第二十帖各十三行第十帖二行第二十一帖八行】
　　绍彭顿首移刻伏想尊候万福适已面叩以左右行期不逺欲望特给女子寛假今遣人轿去伏冀津遣仍告许令嗣秘校同过此留宿千万不阻家人同此恳悃谨启不宣绍彭再拜县君亲家母妆阁
　　韩郎秘校经夕想同廿六娘佳安明黄尅丝浅色纱四匹绣衣一袭羊酒等送去聊为暖女之仪幸检留不笑浅鲜诸留面话不次丈母同此意二十四日绍彭祗白钱拾缗与廿六娘食钱等用
　　绍彭顿首启久跂使车之音不胜驰仰伏审已次近郊秋暑冐涉良勤恭想尊候万福如闻朝旨催发不审轩从入城否防日在舍馆即得出城参候谨先奉手状诸留面布不宣绍彭顿首再拜允之提防奉议阁下二十日
　　绍彭顿首再拜午刻伏审尊候万福鄙拙凂清览乃贬损翰墨过形宠谕媿恧之至何可胜述谨复手启上谢不宣绍彭顿首再拜知府给事执事十六日谨空绍彭顿首近已奉状想得呈达到都未得来问思仰不可言春和伏惟贰政多暇尊履万福绍彭到都两月余区区如昨会晤何日万冀若时珍啬以伫光亨不宣绍彭顿首上启无逸通守奉议执事二十一日
　　绍彭顿首此附置两上状皆达几格否违阔两见夏序思奉博约驰情何涯清和伏惟朱邸余闲起居万福绍彭寡昩天末老亲幸安诸不足道何日一笑临纸耿耿惟万万为时自啬早践华要副兹瞻咏为祷谨启不宣绍彭顿首再拜宗记室阁下四月一日
　　绍彭再拜兹者联姻于倾葢之际风谊旷厚非流俗可拟衰族之幸以此鄙意成礼之初正頼吾贤者主持今乃承迫于朝旨先行殆非人意所及深用慊慊如闻柅节之地不逺继得上状且此为谢不次绍彭再拜拙者罢官逾年尽室久困桂玉不堪其忧婚礼诸事若得少从简易为厚幸望以此达令兄及宅中为幸不罪绍彭顿首启前日过延礼获款言侍感慰可量渐凉伏审尊履禔福惠示宠和古律二诗得窥哲匠制作钦服铭佩并深鄙怀区区诸俟面谢使还不宣绍彭顿首再拜知府给事阁下二日谨空
　　绍彭顿首再拜昨日奉教赐不果即裁谢经夕伏惟台候万福示及三画谨复归纳复古极少时笔学李成道宁体者老年不如此专以闗种为主矣渊明粗得典型但墨淡尔张运判书上呈所求可得否朝夕面启不宣绍彭顿首再拜知府给事阁下二十七日谨空唱和在墨本卷后伏冀照悉绍彭再拜
　　绍彭再拜田事留念委以皇彦遂渐有主为幸实多非无逸敦笃垂恻何以致此然皇彦所以为用者赖无逸尔更望以时提撕之地逺今年秋课无力遣人去且乞勾收在宅库因来年遣人去请领次绍彭再拜皇彦要引约束佃户今冩去望付之
　　绍彭顿首启阳复令辰君子之休伏惟履此亨会坐近新祉绍彭局守所拘不遑前庆伏蕲早膺殊宠以副诚颂谨启上贺不宣绍彭顿首上启当时运判户部节下至日
　　绍彭启违阔多年每深驰仰宋郪县近始到官忽云与无逸别久颇不能道左右近日动静比辰不审尊候何如绍彭逺官良非所堪奉亲到此累月诸幸粗遣手足在北音问不继朝夕耿耿无逸才高安可独浮沉里中耶绍彭再拜
　　绍彭顿首得来教后已两发书达左右否比惟尊候多福绍彭奉亲官下幸安不烦念及会晤未期千万加爱加爱偶便人去此数字不次绍彭顿首宗玉记室学士三月二十二日
　　要务具于公移非常常者也留念加意为善今日会相度家产簿依保甲簿式此事必达恐宜慎重欲作无未便回申即诸州谕列五等等第淆乱于簿中为不便明是非便不知贵台已如何申报切见教相照应回报贵无抵牾也何不早出一集伫望伫望绍彭再启
　　元均已下引年章记成甫防日成行皆先及之也绍彭启久不闻动静下情驰仰何可以言比日不审尊候何如伏想起居万福阔别累年曾未邂逅从者尝入都否今领何局也未期展晤临书惘惘秋冷万万多爱多爱不宣绍彭顿首子充通眞阁下闰九月十日大卿尊候康宁眷聚各惟佳安绍彭修书如非幸亦结局调山东一倅聊藏拙鲁也或得邂逅为幸都下有干万万不外不外绍彭再拜
　　田仆文字奉烦多矣今再以一角干聒望为达之昔年为织到鸾绫甚佳欲烦再为织两匹如何章丘簿租中纳直也
　　绍彭启比人还奉状必达左右冬凛伏想尊候康福自入上旬日俟使斾而邈无车音何耶倾渴言笑日深驰结未闲更加厚爱别伫嘉擢不宣绍彭再拜当时运判戸部阁下十一日晚
　　绍彭顿首启专介惠翰益佩眷缛臈寒伏惟按临多暇尊候万福承使斾欲出非晩晤见何慰如之未闲尚冀厚爱以需进擢不宣绍彭再拜当时运判户部阁下绍彭顿首拜别逾年每深驰仰至此日跂使斾比方闻星传已次蜀境虽瞻风未果诇候有便已极欣悚比惟艰难蜀道涉履良劳叱驭之余尊履安吉无缘前造更冀珍衞不宣绍彭状上运判考功阁下二十五日绍彭再拜都城之别容易十载箕南斗北致疎记室之问去冬陈法漕经由治部曾贡手讷想彻人之眎暌逺谭尘倾系良深云山修阻何当一预清集以释鄙吝耶绍彭再拜
　　右元丰同知枢密院薛公向长子绍彭字道祖书简帖二十一幅分四卷向帅定武有宋景文公时乐营吏孟水清旧献游士所携禊帖石本在公帑刻意模仿积日夜不少置遂得笔法大意后自成一家书名亚海岳禊石遂归薛氏大观间次子嗣昌以内九禁今观此书字字纵敛有源委而书名皆禊序中彭字体制信乎好之笃信之坚与之俱化眞积力久固应尔也昔米芾防禇河南临禊帖有曰永和字全呈其雅韵九觞字备着于清标浪字无异于书名由字益彰其楷则予于此帖亦云嘉定庚午八月得之中都高氏书有印文曰三朋图书合瑞又御府宝章在焉通他印凡四十所
　　赞曰崇观太平博雅彚征秀出簪缨楚蜀刘三英幷辀道祖其俦沈浸深醇薰陶见闻厥艺以振方旅兰芝水清献奇发千古机撷其所长韬锋敛铓类曲水之觞即权合经不特制名雅韵尽呈泾芾已仙是书之传孰探其天风期九垓黄鹄下来然予言哉薛道祖鹁鸠帖【行书七行】
　　余家旧有花下一金盆旁一鹁鸠谓之金盆鹁鸠者是已倾在都城为元章借去久不肯归余比得巨济书闻元章已下世大可痛惜此画今亦不知流落何处使人嗟叹之不足绍彭顿首
　　右薛道祖金盆鹁鸠帖眞迹一卷是帖实与山谷汤方蔬法同有小玺款缝予尝攷宝晋山林集云道祖有花下一金盆盆旁两鹁鸠谓之金盆鹁鸠岂是名画可笑是固以为不然矣而今帖乃谓顷在都城为元章借去久不肯归何耶
　　赞曰朋友之宿草未黄眷眷于旧藏画史之诋訾未忘龂龂乎弗偿鸠抢枋而下垂鹤唳天而高翔谁能游九垓以问太虚其必有以别二子之短长也薛道祖书简重本三帖【三本共六纸并行书第一第二第三帖各十二行第四第五帖各七行内第五帖与第六帖全无异同故不复出】
　　绍彭顿首启衮衮短景复以近出宕渠往复几二千里久不果修起居之问瞻怀盛徳日极驰情冬凛伏惟澄清余休尊履宁福密迩使台未遑告谒敢祈珍育以迓宠休谨奉启不宣绍彭再拜冲允运判考功阁下十一月二十七日状
　　绍彭顿首启衮衮短景复以近出宕渠往复几二千里久不修起居之问瞻怀盛徳日剧驰情冬凛伏惟澄清余暇尊履宁福密迩使台未遑造谒愿蕲珍育以讶宠休谨奉启不宣绍彭状上运判考功阁下十四日门中上下眷聚乍到殊土想皆安宁邓京西过洛相见良款比报得乡垒亦颇便否米元章到此已得三书其笃厚故人如此殊可人意也绍彭少烦左右新繁县王钦与之有素欲求一职令削诸公偶与无素欲望左右特与成之其人今年四月替非明公垂意不可望也绍彭顿首
　　绍彭少烦左右新繁县王钦与之有素欲求一职令削诸公偶与无素欲望左右特与成之其人今年四月替非明公垂念不可望也绍彭又上
　　绍彭启近两奉书及绢字碑额去当一一得达比日伏想按部多暇尊候清安嘉节阻奉燕觞不胜驰仰尚祈珍育以副言愿绍彭顿首
　　右薛道祖书简重本三帖凡六幅眞迹一卷予于顔鲁公帖疑矣而未有以并故不敢论于苏长公帖信矣而未有以据故不敢騐此帖又同而出于御府有缝玺在道祖之书又决无人伪为纸素复一等于是益信季茂之言为不可易帖皆牵联列以系赞用证前帖
　　赞曰帖之疑也非取而幷不足以为证非视其印不足以为信旣信矣又何加焉曰一以订吾友之言一以贻吾家之传伤彼苟且秖益可怜于虖昔贤薛道祖秘阁诗帖【行书六十四行】
　　访古求书二十年二王眞迹几人传每寻同好得消息闻韶忘味心拳拳诸家眞赝可屈指缇巾入手分媸姸道山东观富奇古世人想望如云天此生尘俗分不到九重有路来无缘岂知司存预符玺芸台高议开宾筵翰林八坐中执法末容凡吏陪诸仙酒阑接武上秘阁皇居紫禁凌非烟晋唐法书在宝椟傍架牙籖一一穿紫衣黄门许一见忽开复闭严关键右军尽善厯代宝八法独高东晋贤宏文旧物印章在开元小篆朱犹鲜草行无穷少真楷硬黄色净昏麻牋鳯翥龙翔斜复直烟霏雾结断还连溟涨笔力老转剧临池尚叹张学专言奴得法号神俊逼人体势殊翩翩自方家尊骋豪翰骎骎欲过骅骝前崇虚鵞羣最眞迹万里古色星日悬笔干墨淡不可搨拙手添晕难磨湔小玺肥书两贞观毎角一字居四邉南朝妙鉴各题检怀充在后前僧权争妍取势押缝尾磐石卧虎推满骞琅琊世谱今乃识宝章十代何蝉联忠良贼孽无去取茂宏处仲同一编其间楷眞特萧散南平秘法传僧防卷杪题官记年月方庆疏封在石泉当时盛事今不泯曾看崔序传遣篇想见举朝推好尚小钟发论头风痊髹奁别贮古杂迹厯代作者堪比肩叔怀陈人有晋法伯英汉帖疑呉顚诚悬送特枯硬欧取方险虞劲圆虞文发愿乃合作壮古遒丽功力全世间此帖岂有二孔庙破石人犹怜阿武章草五字句画松分行如直牝鸡之晨足才致蛾眉文墨争婵娟青绫高标卷二十淳化刻在诸帖先仲尼夏禹谢太傅山涛汉章西晋宣体凡格陋漫收掇一手临写烦雕镌二王妙迹半遗落宝章虞柳俱见捐无盐刻画废西子骐骥不御蹇着鞭永圣学贵斯事讨论王着何备员百年文物盛于昔继文眞主方御干岩廓道业仰防禹太平黼藻宗云渊宝书传世久未辑明时盛事犹缺然谁能借辨达聪听愿求精识重评诠收遗去陋再刋勒鸠工不费数万钱嗟哉百卷顷刻过安得放意徐穷研归来欲説急记取瀛洲回首情悁悁心存黙想尚可记以指画被夜不眠休论顽仙与才鬼但得典掌甘终焉
　　右薛道祖秘阁观书诗帖眞迹一卷国朝石渠东观之盛邃列紫垣流略星分缣素云委自陵右文燕及崇观太平伟迹极于是时公精鉴能书为一代称首纵览其间如后防涓旷属耳韶濩音响节奏固有黙会而不容于名言者诗篇之作辞藻虽未称而翰墨赏识要不可废先君以淳癸卯将漕鄂渚与总饷赵汝谊言燕南楼席间出是帖以二英石易得之有御府绍兴印二半印一薛氏印七半印一
　　赞曰中秘法书之积自淳化至于崇观富矣而未加别也翰墨博雅之能自刘米逮于道祖着矣而未多阅也伯牙之珍百世知音伟奇能之表表本和乐之愔愔予尝叹太平之盛际士大夫可以尽其好尚之心盘薄时清彷徉书淫彼何预于帝力殆有类乎鱼鸢之在天渊各自得以遂其高深也
　　薛道祖清閟阁诗帖【行书序三十九行诗八行】
　　四方士大夫宦游京师类多僦舍往往庳狭湫隘室无天游容膝而已厅寝厨廐皆苟完苟合能有斋阁为便燕栖迟之所者鲜矣况有隙地以植嘉卉乎河东三鳯后人道祖于堂之中庭植丛竹甚茂竹之傍隅榜阁曰清閟盖取退之笋添南阶竹日日成清閟以名之也松柏与竹皆有士君子操厯隆冬劲寒不改柯易叶人所顾玩常与凡草木异然松柏难植而迟茂插根数年其干始逾拱把非广庭盛圃讵能多容虽有清隂常疎而不密殆不若竹之易植而速繁也幽轩曲槛在在宜之或临牖或缘迳始种数竿不阅嵗如林清森閟邃蔽映庭户扫砌拂檐静若天帚非高竒之士孰能爱哉少陵杜之美达道翁也侨居逺域犹曰平生憩息地必种数竿竹清玩弥剧则复有客至从嗔不出迎之语子美所谓善假物以捐俗情者道祖高意正在是尔若夫炎曦烁石夏云火蒸道无行车林鸟吞声触热拭汗自公就宁虚堂停翣静几郤氷蝇蚋敛迹凉气自生翛然一榻由竹而清通津要涂凫趋鴈萃千百其朋噂如市我归吾卢以恬养智繁枝梢云密叶凝翠隟无尘飞人不杂至邃然一斋由竹而閟君于是逍遥其间小冠散襟左图右书意澹如也有客至则阖扉而饬长须曰余方对此君披黄卷与圣贤语耳客乐此则予通否则予拒毋俾败予意文登马琮尝叩关欵访君铿然抽扃晤言久之遂许观文房之富因书清閟之实又继之以歌曰虚堂幽幽竹森森直节常便静者心秋槛风高声戛玉夜庭月白影筛金檀栾相对复何有挂壁丹青古名手飞泉激石涌崖间更爱霜鸿下苇滩锦题玉轴照清閟敻无一防尘埃气百防砌下日相亲千亩渭川空自翠右薛道祖清閟阁诗帖眞迹一卷东华软红尘中士大夫率以是老歳月清閟之乐固所谓濯濯泥中之莲超然不染者嘉定己卯夏五月予在郎舍偶得是诗于鬻者慨想承平之风流恨斯人之不可接也时寓舍堂下适有艺竹清隂昼繁午暑稍却览卷为之三叹息焉卷有绍兴印二半印二薛氏印三半印一印适与观书诗相合殆后人裂取而藏者
　　赞曰此君之淸閟昌黎所憇何啻得其细三鳯之呈瑞非实不饵亦姑其意予陋且蔽尝窃叹喟谓必见其眞与境契而后可以处絶尘之地而归对出而弃十寒而一暴久暌而暂慰则亦何足以得二者之味诗乎竹乎予将求其所以无愧
　　薛道祖二花诗帖【行书七行】
　　鲜鲜中园菊粲粲篱东畔的的秋水莲嫋嫋西风岸迢迢白衣人皓皓涉江腕重阳尊酒亲雾夕容光烂物生各有宜不许年华晏
　　男经孙仲邕永宝【行书一行】
　　右薛道祖二花诗帖眞迹一卷帖上有御府印盖先君旧藏得之越之王氏不书歳月
　　赞曰菊粲粲东篱莲的的兮西风是皆不受夫一尘之染而特立于九秋之中予固喜其洁清而自全亦以观其笔之妙而句之工也
　　薛道祖寄黄鲁直诗帖【行书十行】
　　奉寄鲁直学士　绍彭
　　瘴地经行促棹讴周南太史几年留书来遥识犹青眼别久县知半白头宋玉又经巫峡去谪仙初罢夜郎游长江风水追难及怅望春波一叶舟
　　男经孙仲邕等永宝【行书一行】
　　右薛道祖寄黄太史鲁直诗帖眞迹一卷建中靖国初党禁稍弛太史自戎州放还监鄂州市征公此诗盖其时也帖亦先君旧藏有一印
　　赞曰诗以情寄而拳拳乎子侄之示又使之宝而勿弃亦足以见其得意
　　薛道祖试剑石诗帖【行书十行尾批二行】
　　丰沛布衣闗内客回首咸秦坐凄恻漫随覇楚西道迁未甘汉地山河窄随身三尺青龙子曾断当涂素灵死手提岩上试秋水大石迎风开披靡东归欲整堂堂阵呉儿未足劳余刃炎灵天启定中原大言成事人方信君不见不侯飞将能射虎误中仙山犹饮羽
　　汉高帝试剑石
　　道祖八月二十四日写
　　右薛道祖汉高帝试劔石诗帖眞迹一卷上着薛氏印四半绍兴印二韩庄敏彦直在温以书遗先君杂帖十此其一也石今在汉中
　　赞曰予尝登虎丘有石岿然剖而为二攷之传记亦曰阖庐之劔所试也岂属镂之刚与帝斩蛇之佩见之于用若合符契人不知此等通灵之劔何以不复见于后世也或曰帝之铸劔出于丰沛穷谷之冶投以高宗鬼方之器宜乎其有异予则曰是固神物之天启用以歼三猾清万里则固当属之赤帝之子然亦岂与顽石者争一剖之利哉予意帝之必不尔也则又曰流言至智者而止于以观其理
　　薛道祖马伏波事诗【行书九行】
　　人生在衣食但取饱与温下泽驾款叚曾不羡华轩仕为郡掾吏身自守丘园乡里称善人此外不足论志大心自劳福厚祸有根提兵泊浪间薏苡防谤喧飞鸢跕跕堕卧视防水昏永怀平生时空愧少游音
　　右薛道祖马伏波事诗帖眞迹一卷有半印者六先君在湘南得此帖于成都使者折知常时登湘山观阅帖予方六龄先君执卷叹且顾曰小子识之盖淳戊申之六月噫四十年矣
　　赞曰款叚下泽为郡掾吏不负于善士此先君子之志也而予由谫才躐取显美歳迁年除迄负遗旨犹驱驰而不止日月其驶契阔桑梓此其想謦欬于膝下三叹而继之以颡泚也
　　薛道祖白石潭诗帖【行书十行】
　　轻舟系石倚蒹葭春后清江便是家蓬底防烟将稚子共携渔网晒晴沙　白石潭
　　昨泛汶江所见如此若得妙手据此诗画出岂非佳境也
　　右薛道祖白石潭诗帖眞迹一卷予兄吏部君尝拜赐天下盖阜陵以其笔札似公此帖盖兄家物以归先君者有六印着焉
　　赞曰画以有声着诗以无声名有声者道祖之所已知无声者道祖之所欲为而未能者也
　　薛道祖荼防诗帖【行书五行】
　　野白荼防夹路长迎风不断挹浓芳鳯池荀令曾来否几许薰鑪敌此香
　　右薛道祖荼防诗帖眞迹一卷旧与白石潭诗相连亦有六印予读此诗颇类晩唐字亦婉逸可喜因赓之以为赞焉
　　赞曰夹路浓隂野兴长荼防想见竞年芳至今四月花如雪犹带河东翰墨香
　　薛道祖经行诗帖【行书十四行】
　　辩士祠边半岭松不容凡木乱江风笻枝拄到峯头阁天籁都归十八公
　　水石相迎系目新两峯秀色引朱轮使君自比兰亭后金字磨崖更几人
　　月分圆影委金波峯靣无尘莹不磨应是飞仙梳洗处碧台青绶挂云萝
　　右皆仲氏尝经行之地尚可攷记否
　　右薛道祖经行三诗帖眞迹一卷公之弟曰嗣昌仕于宣和光显矣仲氏岂其人耶此诗亦出予兄家赐帖有六印
　　赞曰仲氏旣不能定其名经行又不能指其地睹奇逸于笔势想溪山于诗意暸然景物之皆备又何必吾身之亲至也
　　薛道祖皇华诗帖【草书三行】
　　橘树松林绿径长竹篱萦绕当城隍皇华何异投荒客已过山川是夜郎
　　右薛道祖皇华诗帖眞迹一卷诗本附杂帖中而其文当别出系以赞而嗣书焉
　　赞曰逺有光华者固所以送使臣徳意之布宣民瘼之咨询此遐陬僻壤之望绣斧之光而瞻驷车之尘讵容自比于寂寞之滨维诗之箴以警駪駪










　　宝眞斋法书赞卷十三
　　钦定四库全书
　　寳真斋法书赞卷十四
　　宋　岳珂　撰
　　宋名人真迹
　　黄鲁直书简帖上【三卷二十四帖并行书第一第三第九帖各十一行第二第八第十九帖各八行第四第十五第二十三帖各九行第五第二十帖各五行第六帖十六行第七帖七行第十第二十二帖各十七行第十一帖十行第十二帖十九行第十三第十四第二十一帖各十二行第十六帖十八行第十七帖十四行第十八帖十五行第二十四帖六行内第一第二第三第五帖各有外封】
　　庭坚再拜啓钦想风流有日邂逅获奉绪余少慰向徃不肖放浪林泉间已成寒灰槁木尚长者过当爱获使立于无悔之地敬佩嘉意无以为喻重辱于敎存问勤恳感激区区来日遂行无縁瞻望惟冀惟冀为国自夀以须升用庭坚再拜上补之安抚团练老兄阁下手书上泸州安抚团练责授涪州别驾黄庭坚谨外封庭坚再拜庭坚昨于鱼洞僦得大舟至戎舟行不甚觉暑气至此无可以累左右者所干止于薪菜鱼肉舟中人可自办也但欲就一闲寂僧舍中沐浴并治二三种汤药备小儿辈乍致僰道或不能其水土耳此开雷州行遗虽不深知其故要当相与淡淡于义乃安庭坚再拜手状上安抚团练阁下
　　庭坚谨封手状上安抚团练阁下庭坚谨外封
　　庭坚再拜啓春末被防移戎州谓计日可参候故不复拜状而多病就医药所至淹留凡三易舟乃得及此比来不审尊候如何暵旱得雨想少慰忧民之意庭坚损弃漂没衰疾慵惰久在林麓已无衣冠但有服巾直裰野人之服恐不可以造公门谨勒手状承动静庭坚再拜上补之安抚团练老兄阁下
　　庭坚再拜损奉余出于至意不敢有所择然公长者赒给中外用处博矣复以见及秪增愧耳子舎诸郎皆有英气他日老夫或有托焉恨不款曲相语也小子相騃未有知不敢令参待乃齿记感愧感愧庭坚再拜庭坚再拜比相气体益康彊尚能剧饮否愿动衞生之经以须不次之用庭坚再拜
　　手状上安抚团练阁下庭坚谨封
　　庭坚再拜不闻嗣音忽逾月区区惟有懐仰即日天气亦小寒不审尊候何如伏惟慈惠浃于民上下爱敬府中无讼斋阁但文史歌舞之乐家庭诗礼雍雍肃肃神之听之百福所会庭坚衰疾不损杜门有味而万事随缘亦忘衣食之丰约小儿辈稍知读书有两道人于此同斋粥耳有乡人邹好先者以谷五命游两州旧矣云有縁事至治下故辄附手状承动静十一月六日庭坚再拜上补之安抚团綀阁下
　　庭坚顿首扈县想常得安问子飞兄弟讲学当有日新之功舍弟云十月初一日王庭秀才船泝流西来殊不得近育若至治部幸爲趣其行李也庭坚再拜
　　余甘乃有一种大者如李其质味甘脆与常见者絶下类恨今歳亦歇枝所得絶少或云深蛮中有之冬至后乃来常恨余甘入口苦澁难堪久之乃得味逺不及橄防若此一种者乃此一种矣西域传云余甘二种大者生青熟黄小者始终青色盖信然矣庭坚顿首
　　庭坚再拜奉别再见秋署懐仰何日不勤夏中两上状不审皆得彻几下否不雨四十余日歳事几失望时雨三日甚慰人意想贵部亦沾足秋成有望忧民者可以加飡矣萧彦和解官去新通判为谁相欢否庭坚寓居免未縁瞻望临书驰情伏祈为国自重谨奉上七月十一日庭坚再拜上子正使君大夫阁下
　　庭坚顿首再拜元仲使君大夫阁下间者徃来道出治部过地主之礼勤重千万别来懐想何日不勤顷至武昌郎留居完葺民屋久之乃小完以是欲修记亦不暇即日春寒不审尊候何如伏惟宴息暇豫千里按堵寝食之味神所相劳庭坚以范德儒法当迁居輙欲就贵部自谋一舍不敢烦公家但不知有责降宫观人在贵州否庭坚已具人船听悔谕乃发耳此行似有亲依之便望路欣欣谨勒手状承动静二月初七日庭坚再拜上元仲使君大夫阁下
　　白净饭想寝食清健阿难难陀辈各安否祝有道性亦踈逸然常以作佛事为念亦是宿有少香火缘耳亦随事令欢喜而行知命得过防州书后不复有一字记以小婢又产子于荆南复留滞耳方广欲更来相见已发书止渠恐荒寺耡耘未净不可数弃之来耳儿軰比在戎州得书甚安庭坚顿首
　　湘隂盏甘只漫助太仓之一粒
　　庭坚顿首伏奉手诲审瓶已到六祖闻开堂日道俗震动不胜钦仰但犹未有人传语録来耳计入院今半月余想人事稍稍就绪矣开堂疏出于牵强乃承推奨过当若不同林卧争知被里破只是奉酬说耶霜露果熟诸圣推出想化縁必龃龉但恐不能得人事清简耳知命计数相见闻出入无间颇招当路口语得所事干了早还亦佳庭坚城南僦舎既安便凡百不复与公家相关衣食薄厚随缘时时扶杖到人家倦时或经月不出亦自有味恨未得从容耳前令罗富送舒州术及旧双井到彼不壌否今因江南河客更分新双井去计院中或有佳嵦也乍寒千万珍重十月十五日庭坚顿首六袓襌师范公道友几下
　　庭坚顿首以衰朽怯人事不能一到成都甚负佳处登览然亦是老年渐不喜此曹狡狯耳乃烦辍为人天谈道之光隂飜然一来扫地焚香奉待已数日不知不为世绿所夺否元监院相随许时经藏记亦未就但乱写得十数轴字归耳其人晓事干办他日若得渠相辅佐甚善广之景年及房君所须字各写得一两轴并书囊在戎州不携来须到家乃可遣余事元能道之又相见有期不复覼缕八月二十六日庭坚顿首六祖襌师大知识方丈
　　庭坚再拜昨在郡中既承使节在逺不敢遣人承问太夫人然闻耆年耳目聪明饮食如壮者奉助欢喜也今者到城即当参省双井今年第一舍弟才遣驰送一片许数分上数两恐可为老儿一煎也庭坚江州之役般挈亡弟一房同行势须得十五来人邑中亦办数人至二百里矣恐郡中有买公用人可道江州得三两人幸甚或难得亦不固求自可雇人行耳庭坚再拜
　　庭坚辱敎审侍奉万福为慰竹萌佳会谨以奉旨甘以成公之德施缺然不得面懐想良勤眞老万福庭坚顿首上僊民通直仁亲
　　庭坚啓前因三学山化主回奉手状并漫寄一扇不审得辙襌几否顷人自当义来再奉手诲喜承燕居多福比密师自富义来报成都虚六祖奉侍又寿寕僧宗乔自成都来云公已受六祖疏计不虚传輙作短疏助佛事然老懒不成言语也庭坚寓居处渐完葺内外终不会省费然厚薄亦随縁知命欲到成都看药市此一行费亦不小亦无处减省耳前所寄诸书甚助荒癈欲随事记数句尚未暇惟悦老语录常在几案间一日縁会便下笔矣别作一篇竹轩颂似可观已付密师去可种竹于六祖即用之或须别写即寄本来可也所要文字多写在密师处不知化缘道路悉存得否秋热懒倦奉状不如礼八月十日庭坚再顿首范公襌师方丈庭坚顿首昨如化主遣荘夫廻奉书当已彻书几即日秋候微凉想日用轻安道众雍肃堂头宾客不至喧閧否家兄约八月间自长沙来至零陵度今已到相见否何子玉来时碾建溪妙銙□□□□度遂否成归淮得安居处否院中严奉新恩更有所兴作否如于此时相见化道颇行也未卜瞻对千万珍重八月十六日庭坚拜手崇寕长老平公几前
　　庭坚叩头别来不复能通书孤苦憔悴之状不言可喻能中间每见邠老父兄弟诗卷中有佳句未尝不咏叹也辱书累纸恩意勤恳但增感塞参前堂佳句甚高秀钦叹钦参前堂但前对溪山脩竹古木森然而颇助观已其后夏日皆緑隂不见日耳土木之功则极草草又堂中之人衰悴废学甚不称佳句也太和诗似不必作有防意已具驹父书幸取观之未縁防集惟强学自重谨奉状不次庭坚叩头上何君足下
　　庭坚顿首两三望车来临何其寂寂耶雨作遂至极凉伏想安胜欲烦指挥寻雇两夫能负担者徃融州因送王公济去便得之乃佳去亦不留滞也庭坚顿首成之秘校
　　庭坚适诲谕来日会食以李壻女子初一日欲觧船且欲家中相聚愿裁照絶早欲徃禀所遣至太平州人也庭坚再拜
　　庭坚再拜逺饷厨醖十器仰荷不忘惑戢感戢王君丐舟既有开纳之意卽当以书喻之所以未至前者此自重之士不敢轻发耳輙复有一事溷左右舍第筠州判官公镇欲蹔至双井遂给事叔父大葬恐左右有驱使处幸沿檄一归如可速得檄下即及事尔率易恐悚恐悚庭坚再拜
　　庭坚叩头今岁乡中冬雪大寒三白不异北方不审湖外何如二十六娣县君侍奉家母太君万福毎蒙垂诲感戢承车从至潭府议役法已定议否闻李守长者必允物情役法因令小吏录示大槩幸甚庭杰又徃纳妇得无数为翁费橐中金耳四十五弟比性行稍柔矣亦得给事院诸孝友弟恂恂薰陶使然尔惠猫儿颈笋甚宜汤饼但数承来赐无以为报耳荔子一囊漫助夀樽古田纸四轴同之轻渎愧悚庭坚叩头　女睦儿相并附起居
　　庭坚再拜风寒未解不审尊候何如来日欲到承天沭浴每到城常苦人事败短晷遂不得沭头欲清旦参候烦为具一饭热签羮包子三刀羮淡菜羮饭午前饭毕幸甚或遇方召客卽具已谨状咨禀率易率易庭坚再拜中玉十三兄金部阁下
　　庭坚顿首承惠双梨魁梧长者感刻感刻笔三双分上不知可手否金波一器纳上何必言贷但为籴得白米则是惠矣庭坚顿首成之秘书
　　黄鲁直书简帖下【二巻二十二帖并行书第一第五第十帖各十二行第二第八第十一帖各十五行第三第十二第十三第十四第十八帖各五行第四第七第九第二十帖各十行第六帖七行第十五帖九行外封一行第十六第十七帖各六行第十九帖十三行第二十一第二十二帖各十一行第二十三帖四行】
　　庭坚顿首前承惠书恩意曲折良恨逾年之别不得一靣而两辱致助之意曲笃义当受赐而公客宦万里又除累月俸以偿雇佣想至今未赡故輙归纳幸不肖治行粗足办事耳若甚不足相资助亦人情之常非敢为独清也愿深照此意更希勤官强学以致光大三月八日庭坚再拜上升之主薄仁亲
　　庭坚再拜啓沙夏来黔中大暑几不可堪又得骨肉到眼前跛跛挈挈但用过日以是久不通书左右卽日秋热未艾不审台候何如伏惟懐道宴安闭阁清静而鱞寡得其理神明所相寝膳安宜庭坚待罪黔中逾一年与此方人物皆相安亦粗治生理可衣食千口矣弟侄辈到此百用具足也初到絶无书册今又稍稍集矣亦是于此故纸夙有业缘尔呵呵惟是无阶修敬不胜驰情谨附承动静七月二十三日庭坚再拜啓君孚知府舍人阁下
　　黔守曹供备于此相顾亦勤勤冬中当代去有俸余五百千不审贵州能应副否托不肖咨承如垂许方敢作移文也庭坚再拜
　　风尘表物凡所以发于用者皆足以妙天下也此书虽元祐间而笔势已有三昧观涪翁之言自谓黔中时字意到笔不到则此书固当不自取也余颇得太平州书体质老健而豪放韵益竒盖舟中所见荡浆拨棹悮入之后也此书政足以传百世尚何安石碎金之足比乎涪翁盖抑损云尔李怤
　　徐甽胡元亮同观崇寕二年正月二十六日
　　庭坚再拜啓自惇夫下世毎欲作书则气塞以是絶不通记左右然闻动静则密亦以此为慰尔老兄博学信道甚笃泡幻起伏亦可识矣比想渐能愈痛济理诸人具知公存心所向计不能久补外行当国门曕望骑气谨上状庭坚再拜上和叔知府舍人同年兄
　　庭坚顿首辱手诲喜承体力胜健所雇人甚醇实可喜但公济来云却已雇得两融人又得高左藏一人来今遣廻甚愧空劳烦也籴粟米少加意庭坚顿首成之秘校
　　外甥鸿父得托贵门相与遂有瓜葛良以为慰诸令弟想讲学不倦哀悴昏塞不记贵字欲奉字曰斯举不知可用否取论语所谓色斯举矣者但恐或犯讳字尔因来示谕陈季常所刻苏尚书诗集烦为以厚纸印一本见寄只封在鸿父处亦可尔庭坚上
　　庭坚叩头顷有三县量给雇船钱已具太守牋中承禀不审以为何如若旦指挥三县依例施行则未有遭丧扶防水行朝旨应副葬事者恐须明于指挥尔闻漕台亦有意除破无防吝之心也顷蒙差到兵级三十人极济泝流行李比欲得葬事毕遣回又以卜日在来年正月恐不得久占在公之人试烦颐指谕所司检会旧例或不可则当尽遣廻亦禀可否于太守牋中矣伏幸裁之私事凂溷非一恐仄恐仄庭坚叩头上
　　庭坚再拜弟侄经过贵部过恩防甚厚感激不胜情也庭坚今夏得伯氏元明及小侄朴各到官女子亦从其舅官明州惟高卧对摩围耳孙子实得两书并割俸来闻与其僚亦稍睦矣子进有音问否几时当来寄耦之想数海陵老人具道之人生行年六十万事可忘也愿遂意衞生而已庭坚再拜
　　庭坚顿首五月初三日桂州见陆海问知侍郎台候甚康健开慰无量奉别忽复改月懐想何日不勤卽日当入学舍不以游戯费日税侄殊有意相依学问愿琢磨之葢惟以日新惟念毎旬可大半终日想亦蒙益也冐暑今日方至桂府一二日卽行他日可时通书耳千万为亲自重庭坚再拜德久佳士九兄
　　庭坚顿首辱书劝恳审侍奉太夫人吉庆韶州常得安问为慰子舍得男六十老人初见孙实以自慰逺承致庆感刻感刻见所惠书字画词意皆増于徃当是安闲便静垂意文字之功想学行皆日新如此不惟交游之庆韶州闻之寂寥中亦一破顔矣两小儿日相从蒙益当不浅未有会面之期临书懐想千万自重七月二十一日庭坚顿首德久贤俊
　　旦来伏想侍奉万福浯溪铭篆字计箧中乃未有故分一本去中兴颂郤乞一本庭坚顿首徳乆足下
　　庭坚顿首风日暄喛伏惟体候増胜早承谕须小史方令干少俗事才来今遣上庭坚顿首子泽判局宣义阁下
　　庭坚顿首适屈车驾临顾甚惠晚刻伏惟体力佳健新赐茶分上龙鳯各一饼碾试皆不与例赐者同也庭坚顿首子泽宣阁下
　　啓上景道十七使君庭坚手封
　　庭坚顿首辱敎并惠酒以助旨甘感佩眷怜之意三纸早来检文字方见数日间写得卽遣上诸院要题字者当为致妙香卽便作佳跋尾幸谕之也庭坚顿首景道十七使君
　　庭坚顿首适自智海浴回已烧烛得所惠敎并送酃渌珍荷珍荷纸甚好来日写得遣上庭坚顿首景道太博宗英
　　庭坚顿首屡屈车骑以多故未果出城一参候辱敎并贶羊酒感愧百冗上谢草率庭坚顿首君夀朝奉仁兄糟姜石耳薄物聊以将逺意轻渎甚愧从道书信已逹适为渠女子病未取得答幸照詧庭坚顿首
　　庭坚顿首比得七月半间元明在荆南平安书讦今已过叶县矣女子六月初已归李德素家家弟知命欲将小子及乳母附一苏坚宣义船至荆南卽谋泝峡以来但未得近音耳公代者为谁有音问否黄甘可食未书后三百颗甚引领也到蜀中来尝制锦否有嘉锦欲得数尺作一豹皮半臂无不固求也彼有木工为作一抽替药罗长尺一濶六寸许便可此邦僻陋欲作一药匮半年不能成也寄钱五千告指挥尽数买绵早得一人送来幸甚须此而寒具周旋也庭坚再拜
　　锡花青布澷寄一畨可寄陆安一笑耳双井二品并以黔中都濡銙数恐十尊前或须也二荘客自此搭船至贵部告勿久留便令附船至防防自托舟椽遣行尔庭坚再拜
　　有好棊盘乞一面若只是折叠者亦佳但要金漆面明快耳棕笼随宜为买一檐细事不当数溷长者烦李郎指画令一干吏办之
　　庭坚顿首今日欲作记井咒气法以宾客自晨逹莫遂不得试笔然念不忘也辱手诲审侍奉吉庆为慰所须咒气法今遣上幸为逹侍郎丈几下大要昨日所道以神守气最妙其次用咒令气常运转若情念未销惟诵白繖葢心一百遍意自调伏白繖葢心若持之久常令人对镜亦不动也烛下不能多书未能作侍郎啓为致问无量庭坚顿首监税承务执事
　　庭坚顿首昨日辱手诲勤恳并烦录惠明略乐府感刻感刻适在郡中食不果卽上答今旦又不得一面适方懐耿耿重承存问荷眷眷之意夹纸絑佳但写未不欲久留来人度郡中来人至使台甚易得写了即送潘大夫逹矣庭坚再顿首承务足下
　　庭坚顿首旅次无佐书吏不能作牋亦同舍能略此琐也来日蹔借数人当谒稍安集自可杜门并令还直也庭坚再拜
　　右元祐太史山谷先生黄公庭坚字鲁直书简眞迹四十七帖分五卷绍兴乙卯岁予从师九江有同舍吴兴沈镗声甫毎好习黄氏字体设太史眞像于书室有手赞在其上赞之辞曰以僧有髪似俗无尘作梦中梦见身外身盖太史手泽也予于是始知好尚家有藏帖一旦彚得七八幅时展玩之嘉定戊辰予来中都下第后索寞天街中时贵珰有得罪簿录者官第甲乙为次揭囊以鬻而不名其物予外婣姚舜民者以六万钱得二嚢他物不可悉记中有十九帖在焉抚然不乐予视之内府图书表识其上盖皆绍兴间寳储而墨妙飘舞神态欲活澷从旁觧释就元直取之又将余物使自售姚大喜过望羽客刘元纲时偕行戯语予曰唐崔绰尝谓防见汝南帖何减于升第正恨世遗李廌君乃得黄庭坚以归何憾乎相与大笑外二十八帖散得之江西诸君子家今皆以纸素髙下相从杂褾之通有天及藏书等家全印半印四十有一予闻东坡先生过李公择济南始得先生之诗文以为超逸絶尘独立万物之表者由是名始振嗟乎岂特诗哉其书法亦由是矣惜乎其清其峭足以表百世而其膏其泽不足以被一时先生盖于是乎有歉
　　赞曰诗至江西始别宗泒字岂无袓人其有待鹤瘠鸾铩松寒石怪彼有髪僧尚闻謦欬














　　宝真斋法书赞卷十四
　　钦定四库全书
　　宝真斋法书赞巻十五
　　宋　岳珂　撰
　　宋名人真迹
　　黄鲁直先王赐帖【四帖并行书第一第四帖各六行第二帖十四行第三帖四行】
　　来日无他能囘车马至骐骥甚惠仲谋延款之意甚勤不肖亦欲承教也踞邀恐悚庭坚顿首上伯时亲家兄十日
　　庭坚顿首逺辱惠书并寄蜀牋极荷勤恳都下匆匆人事畧不辨了眼前阅岁月如流耳以此音记不时想不以此为恩意疎宻也卽日官下何如颇得日力问学有同僚共文史之乐否令叔比数得安问然意思颇有生事自累之嗟令弟每相见于仲谋家意气疎爽甚可爱也未缘防面千万加重谨奉状庭坚再拜景善主簿仁弟十一月十三日
　　北物有所须因来示谕欲寄笔墨适眘修行日有公家事冗甚别因监司行寓书并信矣庭坚顿首
　　庭坚顿首相与有葛又世旧今后惠书可不烦作公衔也当路诸公颇能相推挽荐章有防人矣因书一二疏之庭坚顿首
　　右先王故藏绍兴所赐山谷骐骥蜀牋北物世旧四帖真迹一卷缝有内府书印三末有绍兴小玺一始先生在兵间独以垂意文艺称字尚苏体室有邺架故姧臣特忌之不与他将比当己未初定盟时金人归我河南地高皇旣议偃兵徧赐诸候大帅宸翰先王始得乔潭舞劔赋次得诸葛亮等屯田三事皆寓隆指珂幼闻之诸父言他赐尚多上亦闻先王好书帖尝因近珰宣谕密赐苏黄等墨迹中更家祸皆就防轶惟舞劔一赋藏先兄吏部甫家其余虽件目亦不复可省忆矣珂每窃慨叹谓帖固不得而见而先王宠褒雅尚亦无容少存风徽耶绍定戍子五月客有自浙右来携此帖见售初观楮墨特与他异又见印识如新亦止疑其贵臣家落遗者阅至卷尾乃有四半印存于鸾鹤缥卷之右騐其文则曰镇南留后清逺镇宁崇信武胜定国五节度正先王所佩者不知流落至何所而今日乃复获之惊喜三叹继以感泣于虖予收帖字半生矣王氏之青毡衞公之故物顾乃一旦自比于象罔之求珠而复还于漂摇之毁室是非天而孰为之耶此一帖也使太史之网罗放失皆幸而出于无心则子孙之所不及知史牒之所不及纪又可殚见耶泣而赞之以志复获之喜赞曰赐帖不知其防而今获其一四印之错出百年之湮鬰神呵防见此遗物鸣虖此固先徳之所寓而匪止于絶世之名笔旣轶而获比绣质子孙守之谨勿失
　　黄鲁直觉民读书帖【行书十六行尾批一行】
　　觉民弟得书知侍奉叔婶恭勤子职同新妇二五郎八郎九郎八娘安胜甚慰逺思审不利秋官得失盖有竒偶但要偷闲不忘学耳惟此一事身当润泽又为子孙之基不可不勉也读书要不杂毎一书自初至终日读得一板嵗计之亦功多杂读虽多终无功也汉儒多白首专一经皆成大儒盖书在精不在多也念二弟所要文字及诗已具报之二郎开嵗已十四想已学作文字陈隐夫必能纠率诸儿读书闲时更自为讲解为佳诸甥皆有性格谁最精慧因读报及双连之庆计当在房下要早教道以成天予之美南北阻逺未有会集期但怀想千万加爱不见兄庭坚寄
　　睦相并附起居
　　山谷劝其弟侄读书一帖中三致意焉丁宁恳切惟恐其怠盖非独私其弟侄而已凡厥后学皆当敬佩斯言永以为训隆兴癸未腊日华阳老人张纲书【行书五行】读书本以索理明道其绪余则为文章至于文章决科尤其粗者余览黄公家问至谓得失系于奇偶而学终不可忘使人系节称善囘视韩文公读书城南诗多媿辞矣张驹题【行书六行】
　　右山谷先生读书帖真迹一卷张章简纲等二跂题其后宝庆丁亥十一月予在京口得之张氏子盖金坛故家
　　赞曰学以进乎道不止于决科也厌饫优柔贵精不贵多也得失奇偶固未如之何也指端而言所以勉其切磋也三致意于丁宁式尔心之讹也因私淑以儆诸后学又有以见前辈用心之不颇也
　　黄鲁直食面帖【行书九行】
　　今日早食面及麰饭各能酌中一杯自病来未始如此也承续寄药感刻忽忆尧夫在相府时夏秋病暴下至颍昌犹不宁服附子黄耆竹沥汤乃已此佳也坚肠防不知甚处合来乃防咀药耳有虢州赤石脂否因检药惠黄耆二两庭坚再拜
　　涪翁书大率豪逸放肆不纯用古人法度尝称杜周有言三尺法安出哉前王所是着为律后王所是疏为令以此论书而东坡絶倒雅意主于不俗有戈戟纵横之状不得已焉耳今观此帖乃能收敛以就规矩本心之所形也良可宝云嘉定十四年七月丙子鄞川袁爕题【行书九行】
　　右山谷先生食麫帖真迹一卷絜斋袁公爕跋其后前藏书家四印后有袁氏二印宝庆丙戌三月得之京江
　　赞曰山谷书法本于天才变而成家如万壑崖骨痩气清霜寒籁哀故其言曰法安出哉我师我心奚彼之侪今观此书自叶而荄敛其角圭以复成才规矩崛奇闗机阖开故其跋曰自本心来谁其知言嘻噫絜斋
　　黄鲁直张处士帖【行书七行】
　　张处士得所寄笔六种甚所功恨物材未极佳耳杨仲頴先辈报张通处士
　　右山谷先生张士帖真迹一卷笔工而以张处士称岂唐世宣州诸葛流耶其必有以得此矣帖得与真一诗同时
　　赞曰唐世称不择笔而妍防者惟虞与裴岂以先生翰墨之体而犹致恨于物材然而取妍命防要必有所自来世所共诧以为不根之奇是固务实者之所咍也
　　黄鲁直一笑帖【行书六行】
　　不厌因其求书寓题纸尾他日五湖四海间相见回思此时亦足握手一笑也【案此帖上有脱文跋中攷之今仍原本】
　　右山谷先生一笑帖真迹一卷庆元庚申予在姑孰得此帖子书驵仲宜家卷端已不全莫知其为何帖有欧阳氏藏书二印
　　赞曰帖字三十迹如湿吊古其逢惊啜泣公来姑孰甫翔集书翰从容岂遑及此帖之获虽此邑时犹可疑蠧谁葺至宝道傍世收拾乃以齧残弃缃笈五湖浪卷四海立墨风雨中起蛟蛰
　　黄鲁直汤方蔬法帖【行书十七行】
　　真珠菜净濯去腥气入防白数寸椎姜一块椒数粒沸汤绰过研五味齑醋食之甚佳防花剥去皮及茎干取成块者汤中煮令熟錬薤油炒令香葱姜椒醋水相半沸微入盐甚羙比之二种菜食之殊佳漫録上庭坚顿首
　　荔枝汤　擘生荔枝肉别贮其自然汁以水解白沙蜜渐入和令味相得卽井荔枝肉上火煮减半以甆合贮之计客数人一勺又人入汤小半盏煎沸用纱囊成龙脑先扑热盏乃注汤
　　余甘汤　余甘用一种大如李皮皴肉黄赤者沙盆中微擦去皮乃以磨姜沙鉢细磨人用半水盏四人用炙甘草一寸同煎久之亦用龙脑囊扑热盏乃注汤大率人不过余甘一枝
　　右山谷先生汤方蔬法真迹一卷帖书与杂帖同出御府中有小玺欵缝而四种方独殿故予特表而出之
　　赞曰汤以濡唇蔬以适口抚藜肠而自惊奚龙脑之犹取予方笋蕨是茹蘖茶是友发遗帖而一笑正恐杨妃之百驿未足以比庾郎之三韭也
　　黄鲁直蹇帖【行书六行】
　　蹇材力下中奉防周旋不能百里防被豹饰文采蔚然维鹈濡翼国风所刺仆人圉师一日三禠不堪龙象之任仅为麒麟之楦顾影长鸣畏我同早
　　右山谷先生蹇帖真迹一卷观帖之语先生意殆必有谓惜也其不及闻也帖与赵清宪帖同得之王氏
　　赞曰世固有饰其外而忘其中被服以为容而用之弗充又奚止一蹇哉予故因遗墨以三省吾身正恐自堕于黔技之穷而何暇以诮夫憧憧也
　　黄鲁直煎茶赋帖【楷书大字五十八行前题一行尾记八行案前题一行原阙】
　　汹汹乎如涧松之发清吹皓皓乎如春空之行白云宾主欲眠而同味水茗相投而不浑苦口利病解胶涤昏未尝一日不放箸而收茗碗之勲者也余尝为舍弟嗣直瀹茗因録其雪烦破睡之功爲之甲乙建溪如割双井如挞日铸如防其余苦则辛螫甘则底滞呕酸寒胃令人失睡盖亦不足与议或曰无甚高论敢问其次涪翁曰然则味江之罗山严道之防顶黔阳之都濡髙株泸川之纳溪梅岭夷陵之压甎临卭之火井皆向以荐兔褐之瓯瀹鱼眼之鼎者也或者又曰寒中瘠气莫甚于茶或济以盐勾贼破家滑走水又况鸡苏之与胡麻涪翁于是酌岐雷之醪醴参伊圣之汤液斮附子如博投以鳌葛僊之垩去藙而用盐去桂而用姜不夺茗味而济以草石之良所以固太仓而坚作强于是倮松实胡桃炰鸭跗庵摩以济味折菊英水苏濯勃贺蘼芜以为芳前四后四才用其一少则羙多则恶发挥其精神又益于咀嚼盖失匠无可弃之材太平非一世之略厥初贪味隽永速化汤饼至于中夜不眠耿耿旣作温济【案集本既作温齐句下有殊可屡歃如以六经济三尺法虽有除治与人安乐宾至则煎去则就榻不游轩后之华胥则化庄周之蝴蝶与此迥异赞中所谓于赋之尾与他本异莫详其孰是者今并仍原本】日飨四五得枕而卧梦为蝴蝶而飞去
　　元符三年八月丁未阻雨峡中试严永核笔以销饱懑此书似王定国而差有意味
　　右山谷先生煎茶赋真迹一卷是赋之书予尝见数本文亦有稍不同者今字体差清谨岂先生试笔适意作耶帖故予旧家物不知所从来
　　赞曰茶虽以药煎斯失正味字托以笔试斯失正体以先生而比王定国抑未知其何似于赋之尾与他本异又莫详其孰是要皆知乎识者之议敬藏以俟黄鲁直真一酒诗帖【行书六行尾记三行】
　　拨雪披云得乳蜜蜂又欲醉先生稻垂麦仰阴阳足器洁泉新表里清晓日着顔红有晕春风入髓防无声平生真一东坡老却作青州从事名
　　苏文忠归颍帖【行书九行】
　　迨既忝荐赴省试遂可就亲虽叔弼尚在疚想可别令人主婚已令子由咨禀彼此欲及时了当想开许也癸丑三月十五日令畤题
　　右山谷先生归颍帖真迹一卷赵徳麟跋戊子二月得之锡山
　　赞曰事师之情期以百世言虽不多意则独至识以嵗月越王之孙式时览观用攷大伦
　　东坡真一法酒诗后题云予能作蜜酒格味与真一相乱
　　右山谷先生所録东坡真一酒诗帖真迹一卷韶定戊子三月得于髙平范氏有藏书家印六字体特飘逸过于平时盖得意之迹云
　　赞曰以蜜为酒助于东坡托诗以传百世不磨然而浊为贤而清为圣泛为醪而盎为酂自古而降厥名孔多要皆不以甜称惟少陵昌黎始有如蜜若饴之歌岂时人酸咸之嗜大槩畧同予固未辨其趣之如何也
　　黄鲁直诗藁帖【八帖并行书弟一弟六帖各十四行第二第四帖各十三行第三帖八行第五帖三十五行第七第八帖各五行】
　　次韵呉可权题余干县白云亭【遇句屡仆趣蠧助翥聚去故处注】曩谁筑孤亭胜日有感遇永懐刘随州因榜白云句遗老不能谈新陈忽成屡緑阴斤斧尽华屋风雨仆呉候七闽英宰县有真趣歌解民愠根节去吏蠧材收佛宫余工有子来助厦成燕雀贺水满凫鴈翥四海名士来一笑佳客聚云与碧山留云随清江去斯须成苍狗皆道不如故至人观万物谁有安立处寄语呉大今但遣糟牀注
　　次韵明略奉陪呉明府燕白云亭【筵连船天姸宣然迁先】
　　江净明花竹山空响管风生学士尘云绕令君筵百越余生聚三呉逺接连庖霜刀落鲙执玉酒明船叶县飞乘舄壸公讁处天酌时多暴谑舞属更成姸惟我孤登览观诗未究宣空余五字赏文似雨京然医是肱三折官当嵗九迁老夫看镜罢衰白敢争先
　　奉答明略见寄长短句【离亭宴】
　　十载樽前谈笑天禄故人年少可是陆沈英俊地看卽琐牕批诏此处忽又相逢潦倒秃翁同调西顾郎官湖渺东看庾楼人小短船絶江空怅望寄得诗来高妙梦去倚君傍蝴蝶归时清晓
　　南楼书事
　　四顾山光接水光凭栏十里芰荷香清风明月无人管并作南楼一味凉
　　画阁传觞容十客透风透月两明轩南楼盘礴三百尺天上云居不居言
　　势压湖南可长雄胷吞云梦略从容北船未尝覩巨丽复阁重楼天际逢
　　武昌参佐幕中画我亦来追六月凉老子平生殊不浅诸君少住对胡牀
　　庭坚承荣绪节推惠示沿檄崇阳道中六诗老孏不能追韵辄自取韵奉和
　　头陀全盛时宫殿梯空级城中望金碧云外僧人亡经禅尽屋破龙象泣惟有简栖碑文章岿然立　右头陀寺
　　蟠空作风雨发地鸣鼓吹日晴四无人声在高林际伊优儿女语蹇浅市井议我欲抱七写此以卒岁　右道中闻松诗
　　俗物常偪塞令人眼生角永懐洛阳人论诗谈画壁青山吐秋月阻作南楼客但歌靡盬诗赏此无瑕璧　右中秋山行懐子兴节判
　　邑下羮不和幕中往调护纷争非士则各使捐细故颇忆郗参军能令公喜怒应知鞅掌车歴尽崔嵬路　右再登莲荷岭懐君泽知録
　　张公少为令愍俗有遗书左贩洞庭橘右担彭蠡鱼歌奔中夜女归抱十年雏【借一韵】近嵗多儒学仁风似有初右崇阳道中
　　咸宁走芦子终日乔木阴太丘心洒落古松韵清深聊将不俗耳静听无琴非今豪部律而独可人心　右晚发咸宁行松径至芦子
　　戏答欧阳诚发奉议谢予送茶长歌
　　欧阳子出阳山山奇水怪有异气生公突兀熊豹顔【案此句下原本缺二十六字】音者苍龙璧官焙香涪翁□赠□□□□许诗情合得尝却思翰林来鐀光□□□□□□直相千万不啻过爱公好诗□能多□□□有更横戈奈此于思百战何【案黄庭坚集载此诗生公句下云饮如江入洞庭墅诗成十手不供写老来抱璞向涪翁东坡元是知音者官涪香句下焙翁投赠非世味自许诗情合得尝却思翰林来餽光禄酒两家人鉴共寒光余乃案敢比东坡有如玉盘金叵罗直相千万不啻过爱公好诗又能多老夫何有更横戈云云原本阙遗过半因此书所载皆防当时之墨迹故不复増入正文后皆仿此】
　　奉和荣绪节推之字四韵
　　纷纷不可耐君子有忧之鞅掌诚□□□□似怨诗頺波看砥桂浊水得摩尼□□□□叶刳心只有皮【案黄庭坚集载此诗第二聨云鞅掌诚庄语贤劳似怨诗第四聨云知我无枝叶刳心只有皮附志于此】
　　奉谢荣绪割鲜见贻
　　何处惊麏触祸机烦公【案原阙二字】割鲜肥□□□病新开肉粝饭寒鲜得解围【案黄庭坚集载此诗云何处惊解褐机烦洞遣割鲜肥秋来多病新开肉粝饭寒葅得解围葅字与此异今从原本】
　　右山谷先生诗藁真迹凡九幅论江西诗先生为称首观其锓斵天巧磅礴万象一字不苟作谓诗非徒工讵不信然旧人绍兴御府卷尾着小玺缝有内府印八藏事家印亦八嘉定戊辰岁九月得之豫章蔡士羙
　　赞曰句法之竒日链月鍜乌轻之过疾讵稳驴上之推防未判长吉之心欲呕弥明之息犹鼾天巧呈露风期汗漫予方遡诗派而未能所以揜斯巻而三叹也
　　黄鲁直催绣词帖【行书四行】
　　前嵗迷藏花桞恰恰如今时候诸事防时忺镜中嬴得清瘐生受生受更被养娘催绣　归田乐令
　　右山谷先生催绣词帖真迹一卷先生平生语庄此帖故游戱耳观其序晏小山词有曰余少时间作乐府使酒玩世道人法秀独罪余以笔墨劝淫于我法中当下犁舌之狱其悔雕篆至矣此岂自放毫楮间三生结习犹有未忘者耶书出众帖中亦别而系之者
　　赞曰词以寓意何适作理于戏翰墨亦或张弛此篇所传观蜡之乐乐而不淫庻防在此






　　宝真斋法书赞巻十五
<子部,艺术类,书画之属,宝真斋法书赞>
　　钦定四库全书
　　宝真斋法书賛卷十六
　　宋　岳珂　撰
　　宋名人真迹
　　刘忠肃候谒帖【行书二行】
　　挚谨候谒子中学士阁下
　　右元祐宰相观文大学士刘忠肃公挚字莘老候谒帖真迹一卷先君将指潼川淳丙午岁四月得于蜀士张笺家手题而藏四十年予既彚帖执而叹曰是帖也先哲笃敬之风所由寓有君子之道四焉刺谒手书敬以直内也繁文之削真情之尚易则易亲也字同舍而伸交情不谄不渎也敬以简致卑而不可逾也又恶比夫后世胁肩造请不避寒暑蝇字茧纸屑屑以为恭者哉虽曰幅楮数字以公名徳之重是可与荆璧斋琚比矣
　　赞曰元祐之至于八九年也忠邪既判乎渭泾公秉辅防内外晏清宜羣隂之弗复萌矣而卒以党倾今观此帖之存固不知其事之当元丰与宁然攷公之本心实欲挽一世以为君子之朋至如答邢恕之书以致休复之问延章惇之子以伸同朝之情皆大贤厚徳事而岂顾于人言背憎然而托西垣之训以极老奸之诋兴同文之狱以陷必族之刑非公所与交徃来而示调停者耶彼小人者自覆出而抵巇公亦何敢逆窥人以其情之难明予之系此帖正欲以见符祐二党之未争苟不激而成之未始不同心而在朝廷也于戏正直如公风猷百龄烈日严霜夏杲秋晶是虽十字之藏盖已与温申韩范数公同此不朽之名矣
　　苏魏公到镇出京二帖【并楷书第一帖十二行尾批一行第二帖十一行尾批一行】
　　颂顿首自承到镇尝因郡僧行咨询动止稍不闻问岂胜驰诚冬序晏温伏惟政事优暇福履清适颂衰老待罪禁庭充位无补日有归田之兴非乆得请南去获依仁庇诚所幸愿也未闲更冀保防竚还词掖以慰与论不宣颂再拜子中知府修撰亲家阁下十一月二十一日启
　　惟颂顿首稍疎间讯惟日驰诚近孙子出京祗奉教笔深荷顾存兼承禁从清闲福履冲固不胜感慰之至江闗重复门宇夐遥愿辅神倪上副柄用乃诚所祝百不一陈谨奉手启咨候不宣颂再拜侍读舍人阁下二十六日谨啓
　　右元祐宰相司空苏公颂字子容到镇出京二帖真迹一卷公以徳量服天下挠之不浊澄之不清与道卷舒功运无迹故位极廊庙而众不忌身处消息而名不隳砥柱大河高峯乔岳葢庶几孔子所谓有始有卒者嘉定辛巳岁十月珂以饷节摄京口郡既幸瞻维风之风后二岁六月以臬事绾维符复获接憇棠之爱因访遗墨得之故家凡有三印识葢又后一岁之八月也勒鞭忻慕于是且有托焉
　　赞曰徳量维昔该乾坤艺成而下道乃尊堂堂魏公古大臣劫火固燬灵光存直躬致主无间言余事谕墨何足论百年劒佩纷如云不于其书于其人范忠宣南都帖【楷书十二行】
　　纯仁顿首介来拜教之辱喜承累日动止康宁纯仁到南都水涨阻桥未能东下去得甚迩弥增惠恋儿子依命遣诣左右愚騃失学公亦知之今托受贤门尤为非利惟深赐诲导庶无大咎渐逺风问惟冀自重不宣纯仁顿首上公舒著作亲家左右十一日
　　右元祐宰相开府范忠宣公纯仁字尧夫南都帖真迹一卷先君旧藏云得之涑水司马伋家手自装禠尝以示子弟珂防闻先君之言曰祐陵初政首召公于外倚以为相公以病不克造朝而治乱之源于是分此天也又曰中原故老大臣用心率广大不偏故能调一天下今全盛之观未还葢自士大夫心术先分裂始谅哉斯言如忠宣公其人欤珂嘉定己夘岁自右府掾持节江东获踵公遗躅读璧诗而见墨妙拜祠宇而想风标葢知手泽之在人间虽幅纸无不可宝帖有藏书家印四
　　赞曰符祐战九河溢砥柱植兮珪确竞天地昏清风涤兮大中之道闗百圣而不熄兮用之不失其时公独得兮公笔之不倚而字之不泐兮公意之不偏而态之不廹兮我观此书公心尚可觌兮
　　刘忠定书简帖【四帖并行书第一帖九行第二帖八行第三帖十一行第四帖六行】
　　示谕康节之语固尝闻之安世每疑其太高若讲解象数一切屏絶则圣人设卦立爻复将安用惟知其在象数者皆寓也然后可以论易故曰得意妄象得象妄言方其未得之际而遽絶之则吉凶与民同惠之理将何以兆恐非筌蹄之意明公以为如何安世上
　　刘壮舆不谓亡后深可伤叹向者过此相聚累日共论春秋甚有可取亦尝戒其太拘更定类例到唐州屡有书徃复啇确云就藁之日先当见示今则遂为絶学不知苏氏能为收録否可惜也
　　安世顿首揆间遂乆瞻向实劳杜门罕便候问疎阔每以自愧使至辱书承礼制外除伏惟追慕永感何以堪处不获面慰仰冀以道自爱逺成所祝不宣安世顿首子虚从事年家侍史十一月初三日
　　安世承示谕去岁移官之际外势可骇正是鹤相恐迫濮上之策犹頼天辅忠贤曾不为动然技止此而已但安以待之余不足道也安世上
　　右元祐左谏议大夫宝文阁待制元城先生刘忠定公安世字器之书简帖四幅真迹一卷易之学寓于象数春秋之防明于类例舍则惑泥则拘此先生之言轻也屡变而不忘乎内守正而无惧乎外勉之切望之至此先生之淑人也一话一言何者非教岂徒帖也哉前三帖实庆乙酉嵗六月得之淮西副帅司干官潘君忠恕又一月复得后一帖于中都张氏赞曰公心如铁万仞璧立声名百年翰墨十袭絶景独睨奔尘莫及曰谁为之目不妄入
　　李公择嘉裕帖【行书八行】
　　常啓别乆殊剧驰仰兹有见期可胜欣沃秋暑尊履嘉裕谨先此啓少加裁重不宣常再拜府判同舍执事右元祐御史中丞李公常字公择嘉裕帖真迹一卷予家九江与修水为接畛至今有公子孙存焉因得从访遗迹以见景暴庆元己未冬十一月得日李氏赞曰予登五老峯其下葢山房焉缭阁层廊之疎松秀篁泉疁夜呜答绣晨张公方读书其间葢已防此趣于胸中之藏然则摛墨池之华撷采笔之芳发其绪余书尺七襄固知其自然云锦之章也
　　孙莘老报状帖【行书四行】
　　拙诗并报状封呈报状看讫先示及觉上
　　右元祐御史中丞龙图阁直学士孙公觉字莘老报状帖真迹一卷予藏帖多以碑刻若旧迹证其真赝独公之书徧攷旧帖皆无所质订藏家几数十年本先君故物以是不复装禠宝庆丙戌冬始繙故笈得此纸欲以访诸人客或见之惊叹曰予家旧有此书迹其真无疑予应之曰此侏儒观优随羣而笑问之曰长者决不相误予几是矣既而持帖来并果出一手
　　赞曰遗墨之四行煜其如晨星之烂是曰元祐之名臣所当攷而申之以赞乆藏弗治客见而叹持并所携毫髪无间予是以知其非赝
　　范正献书毕帖【行书八行】
　　祖禹居洛一纪残书仅毕误朝恩收寘秘省中春就职疎拙粗遣惟乆去乡里日有归思顾未能尔瞻望桑梓乃心依依不审轩斾何日还朝舍弟行谨附问礼且谢稽慢祖禹再拜
　　右元祐太史内翰龙图阁学士范正献公祖禹字淳夫书毕帖真迹一卷予先得公奏议既已系之诗文帖中后四年仲春复得公此帖于吴下于虖洛龙卧波四海属心当宁元丰间虽未得以其所学膏泽漙率而镜古衡今笔端肤寸垂百世明君之监续千古素王之统其讨论润色之功在公已不赀矣裕陵之耀在中秘葢用温公奏所谓纪一之淹公葢未尝容心也藏之以识士出处且以见景慕之深焉赞曰王之以道义相从岂计其功而况乎公当其任防绎唐事之寄所以极简编之从容矣既上成书于迩英而公犹得以三百年之鉴信其遗风则是一纪之淹乃所以就百世之功石渠兰台片言帝聪考槃弗为皦然初终尤以见公之子元丰葢尽其魏国之心而裕陵之于温国未尝不知其畎亩之忠也此帖之存公心天通诋斤之诬吁嗟麟穷
　　范正献奏议帖【九□草书藁本共二十幅两卷通二百五十一行多有涂注改乙处并依本文誊写】
　　荐贤劄子
　　臣闻报国之忠莫如荐贤负国之罪莫若蔽贤昔臧文仲知柳下惠之贤而不举孔子以为窃位又以为不仁臣陛下累加防擢寘之谏省又迁门下兼职经筵于今累年受恩深厚无禆毫髪常思竭尽愚虑无有所隠庶几以此少酬万一窃慕古人报国以荐贤为忠实惧有臧文仲窃位不仁之罪臣今有劄子四道并乙畱中若陛下以臣言薄有可采乞出自圣意处分则臣之幸如以臣言为不然臣不敢避妄言之诛惟陛下裁赦臣无任震惧之至取进止乞畱中正月十九日
　　第一劄子
　　臣伏见经筵阙官宜得老成之人以重其选韩维素有鯾直之称先帝以维东宫之臣眷遇甚厚维与王安石不合以此龄龉不至大用未尝少屈于安石之党天下皆以为贤陛下用为门下侍郎中外皆谓得人维于政事虽有执滞不通然其人风节素高疾恶如雠奸邪畏之前年罢免不闻显过今乆领宫观乃与章惇为一例甚非宜也先帝东宫之臣惟孙固与维二人见存陛下所宜加礼若召维以经筵之职不惟学识论议足以开益聪明维有人望物论必大以为惬臣窃恐执政以维独忤陛下故不敢言夫君之于臣如父之于子有过则谴而逐之怒既息则召而使之岂有终怒而不解也陛下嗣位已来言事之臣亦尝以所言过当上忤陛下或罢其职或出之外任已而皆复召还擢用是以天下皆知陛下圣意至公不以喜怒进退羣臣昔仁宗平生无怒惟是唐介弹文彦慱其日仁宗极怒贬介春州别驾寻复悔之改介英州未乆复召为御史因此重介刚直骤防擢至两制天下皆知仁宗不徇喜怒最为盛徳陛下若出圣意复召韩维天下必皆服陛下之至公此深为圣徳之羙取进止正月十九日
　　第二劄子
　　臣伏闻翰林学士承防苏颂近乞致仕陛下已降诏不允臣窃见颂慱闻强识白首好学至于详练国朝典故尤非诸臣所及宁中王安石用选人李定为御史颂知制诰封还词头再三不肯草制坐落职归班二年方除一郡其后又为奸臣所恶追摄对狱卒无一事恐其进用排斥在外然先帝素重其慱洽召令修书眷遇保全以至今日更厯以险操守不变方今朝臣资望履厯未有先于颂者颂年七十有一精力不减少壮之人陛下左右宜得殚见洽闻之士以备顾问臣且虑颂别有陈请伏望圣慈且畱之经筵取进止正月十九日第三劄子
　　臣伏见知杭州苏轼文章为时所宗名重海内陛下所自防擢不待臣言而可知臣窃观轼忠义许国遇事敢言一心不回无所顾望然其立朝多得谤毁葢以刚正疾恶力排奸邪尤为王安石吕惠卿之党所憎誊口于台谏之门未必非此軰也陛下举直错枉别白邪正以致今日之治如轼者岂宜使之乆去朝廷况轼在经筵进读最有补臣愚伏望圣慈早赐召还之今尚书阙官陛下如欲用轼何所不可朝廷撰授常患乏才每一官阙乆之不补今有一苏轼而不能用不知更求何者为才也臣窃为陛下惜之取进止正月十九日
　　第四劄子
　　臣伏见刑部侍郎赵君孝行书于英宗皇帝实録【臣谨按实录尚书工部侍郎赵良规传云子君甚孝以良规老而酒色不节弃官出入卧起随之】昔周宣王欲得国子之能导训诸候者樊穆仲称鲁候孝宣王乃命之大雅宣王之诗曰候谁在矣张仲孝友言宣王使文武之臣征伐与孝友之臣处内古之选臣先取其孝葢孝者人偷之冠百行之首也人君与孝友之臣处则徳性粹羙而风俗淳厚是以辅道人君者宜莫如孝也君之孝士大夫所共知为人温良恭敬动有规矩给事中郑穆馆阁耆儒操守絶正中书舍人郑雍慎静端防言行不妄穆雍乆在王府清谨无过此三人皆宜置左右备讲读之职如经筵阙官伏望圣慈于此选择取进止正月十九日
　　进无逸讲义劄子
　　臣今月七日准入内供奉官李偁传圣防今日迩英阁讲过无逸义令详备録进臣今写録进呈二月八日侍讲臣范某劄子
　　元祐五年二月八日内中进纳讫入内高刘渊
　　传宣进讲义劄子
　　臣等准入内押班梁惟简传宣今后迩英阁讲説过所引证事口义令次日别具进呈臣等已知委讫二月八日臣司马臣吴臣范劄子元祐五年二月八日内中奏闻奉防依奏入内高班刘渊
　　疎决劄子
　　臣伏见陛下以乆旱疎决在京及三京系囚圣心焦劳钦恤庶狱祖宗以来赦过宥罪多嘉应今今漙天下雨旱灾甚广恐刑狱寃滞以伤和气者不止于四京臣愿陛下因推惠泽以及四方诏诸路转运提刑司官疾速分诣所属州县引问见禁罪人疎理决遣仍先徧行指挥疾速结絶无令淹延深戒官吏务察寃枉使朝廷徳意及逺感动人心庶可消弭大异取进止二月十三日
　　乞留中特出圣意指挥祖宗时遣使决狱或诏逐路监司疎决其例不一欲乞参酌
　　简易疏
　　臣窃以治道有至易而必安有至难而必危有至简而必治有至繁而必乱安危治乱之本不可不知也孟子曰夫道若大路然岂难知哉陛下得其路而由之则简易而趋于治安舍其路而不由则繁难而入于危乱今方总揽庶政延见羣臣人人得进对于前此乃明四目逹四聪以开广圣意之时也然人有邪正则言有是非若陛下圣志内定聪明不惑见大路而由之则聼言而知其是非知言之是非则知人之邪正譬如将适千里御六马而行于坦涂虽使仆夫欲引车于险阻之辙驱马于荆棘之林陛下必不狂□而从之者无所疑也臣之所谓易者守祖宗之法与元祐之政则必安所谓繁者有为而任己则必乱守祖宗之法与元祐之政臣于前奏详言之矣若夫无为而任人之理臣请徳以备论之今或劝陛下以有为其説必曰天下之事不可坐视其人君若无所为则中外懈惰万事废弛此言似是而不可聼古之圣王为天下之有事也故治天下天下不能以无事治事则不能不为也故自有为以求至于无为惟创业之主戡定祸乱则能有为多弊之世更张法度则必多事若继体之君承平之日则当率由旧章谨守成法而已夫天下之事下能无虽尧舜在上亦不免也治多而少则为治世矣少而乱多则为乱世矣圣人虽欲天下无一物之失所然岂能使天下无一事之有弊乎是以治天下患不得人不患事之有弊如欲中外无懈惰而事无废驰在于择人不在于有为也人君好作事则事多而弊益甚虽欲中辍不能自已由用心之误也若乃昧爽而聼朝正昼而讲学清闲而访问宴息而思道出入不忘儆戒左右必有箴规此则不可一日而不务也夫人之情莫不安于无事而苦于多事古之圣人知其然也故欲治天下先治其心君心静则天下静君心不静则天下亦不静一言而天下受其福一言而四海被其祸喜则滥赏至于轩冕塞涂怒则用兵至于流血漂杵皆生于一心而已小人之情惟喜多事不喜无事故不欲其君心之静静则小人无自而入矣上好货利则小人言财利矣上好兵则又言征伐矣上好治宫室则小人言上木矣上好察则小人言细事矣君心愈劳事愈不治日入于乱迷而不反此有为之也孔子曰无为而治者其舜也与攷之于书不过曰咨四岳命九官择人而任之恭己而已矣杨雄曰在昔虞夏袭尧之爵行尧之道法度彰礼乐着垂拱而视天民之阜也无为矣今陛下承六圣之鸿业奉文母之成规所谓袭尧之爵行尧之道以之垂拱而视天民之时也故臣敢以无为之説补聪明之万一今或有劝陛下以总揽权纲其説必曰天子不可以权委人陛下独断则权在于己任人则权在于人此乃大误不可聼也臣窃以为陛下任人则权在于己独断则权在于人何其明也然右之圣王知一君之身不可以独为天下也故内有三公九卿二十七大夫八十一元士分职而治外公候伯子男千八百国分土而守之皆天子所与共为天下者也择公卿之贤者以为一相一相总百官百官治百职又择诸候之贤者以为二伯二伯帅九牧九牧帅诸候天子恭己黜陟之而已矣尊者所治众故不可不约卑者所治寡故不可不详约则举其大详则举其细故君为元首臣为股肱上下有体不可易也今之宰相古三公也今之执政古六卿也侍从台省寺监古大夫士也天下一千二百县县有令三百州州有守古诸侯也十八路路有监司古牧伯也朝廷之政当委之公卿也郡县之政当委之牧伯宰相者总公卿之议而决可否于天子监司者察郡县之治决可否于朝廷陛下执赏罚而临之有功者赏有罪者刑赏一人则天下有功者无不喜罚一人则天下有罪者无不惧如此则天下仰之如日月虽在万里之外如陛下临之于上则其权岂不在陛下乎宰相不可以代百官之职监司不可以代郡县之治岂可天子而行宰相之事也哉故天子而行宰相之事是宰相为无用也宰相而伐百官之职是百官为无用也陛下之职惟当择宰相与执政之臣天下所欲用者用之所不欲用者不用之其用以天下其不用以天下陛下何所私焉如此则其权岂不在陛下岂必躬亲细务乃为权乎书曰元首明哉股肱良哉庶事康哉言君能知人则明臣能任职则良此万事所以治也又曰元首丛脞哉股肱惰哉万事隳哉言君行臣职则丛而脞臣不任君之事则惰此万事所以废也天子任相而已矣宰相者择人而已矣宰相之于庶官甄别邪正能否达之天子而进退之不可有所曲私也夫陛下择宰相者也譬如天焉春夏为之长养秋冬为之敛藏日月为之照临风雨为之动润天何为哉黙运而已矣生成万物其功皆归于天故天道无为四时有为君道无为臣道有为尧舜以来未之有改也臣所谓任己则权在人者贾谊有言羣下至众而主上至少所托财器职业萃于羣下今朝廷之事莫不在陛下虽欲独行一事独用一人必不多于三省之所佥谋羣臣所荐举也且陛下所自行者若不访之于左右则必得之于小臣如使公卿大臣不可委信则左右小臣岂皆可信乎若非可信之人不私其所爱则必排其所憎货赂交结行于其间矣古者爵人于朝与士共之刑人于市与众弃之言不出于人君之私也唐人有言不经鳯阁鸾台何名为敕此言独出于天子私意而不与有司议之者非敕鳯阁即中书鸾台即门下也公卿之所佥谋羣臣之所荐举其事固有是有非其人固有贤有不贤然皆有迹可见责有所归若其不当则朝廷得以治之台谏得以论之故不敢全为欺冈如使奸臣得以蜜白外事而使陛下自以圣意行之则威福集于私门而怨谤归于陛下岂得谓之权在陛下乎仁宗深知无为之要御临天下四十二年大事付之大臣小事付之有司疑事咨之众人寄耳目于台谏故君不劳而天下自治臣每于迩英进对愿陛下法则仁宗葢以此也在昔帝尧之圣动必咨于四岳岂其智不足哉葢为君之道当以天下之耳目为聪明以天下之心志为思虑而不当自用也皇祐中谏官韩绛因对而言天子之柄不可下移事当间出睿断仁宗曰朕固不惮自有处分所虑未中于理而有司奉行则其害己加于人故欲先尽大臣之虑而后行耳当是时仁宗在位三十余年其操术常如此亦尧之用心也今祖宗法度无不详蜜备具世厯六圣人情习安加以先太皇太后维持九年内外肃清陛下守之则甚易而必安易之则甚难而必危守之则至简而必治易之则至繁而必乱惟无为以守之择人而任之则太平之治可坐而致也臣愿陛下宫中之事无大小一切循用祖宗治内之法朝中之事无大小一切循用祖宗治外之政君臣守之无敢有所变更则可以率天下而循法度矣若天子自壤法乱纪则何以禁羣下之不循法度者乎夫锱铢而积之至两必重毫厘而累之至寸必差书曰不矜细行终累大徳成王作小毖之诗以求助于羣臣言小事之不可不慎也惟陛下毋忽于细防谨守法度以塞乱政之源则天下幸甚臣受恩之深职在近侍以经术辅圣徳思虑所及有可以禆益者不敢不竭尽拳拳之诚贪进小忠故不避烦渎天聼惟陛下裁赦无任震惧之至取进止
　　右元祐太史内翰龙图阁学士范正献公祖禹字惇夫奏议帖真迹二卷其书皆当时副墨忠鯾之气磅礴宇宙道义之蕴昭明日星卓哉伟乎王魏以还世未尝复覩斯人也珂旧从太府丞范君择能游实公之孙笈中多公手泽以其世家宝藏不敢有请毎与客诵言之嘉定甲申岁八月山隂行徳老过予于京江棠中适藏是帖遂举以见畀书率用赫蹏具草且多废楮又有以见前軰质俭清素之实使尚徳者有考焉
　　赞曰思魏徴之棠不如列疎屏之十渐爱卫公之栢不如存丹扆之五箴谏説岂誊口格君当以心想引笔而行墨方危冠而正襟追古事以比迹见忠臣之虑深是虽不足契当时之感悟不犹可以镜方来之侫壬此左氏所以愤干谿之痛而三叹于祈招之徳音






　　宝真斋法书赞卷十六
　　钦定四库全书
　　宝真斋法书赞卷十七
　　宋　岳珂　撰
　　宋名人真迹
　　张文潜九华帖【行书六行尾批六行】
　　耒再拜近得二哥书四丈在九华无恙也吾丈新复旧诸更将防耒贱躯自闲居来极安泰不烦念也二卒借留甚得气力悚荷悚荷表再拜
　　宛丘有干委因信幸谕柴亲侍行幸为呼名门中各计安佳家妇同伸问
　　右元祐右史张公表字文潜九华帖真迹一卷公文名在天下久矣而帖则未多见也文笔之相湏或者于师承有攷焉是帖本先君家藏
　　赞曰结字小而密气放以逸措意婉而姸神闭以全公固不以书名盖无一而非天然则汪洋澹泊一倡三叹攷之东坡先生之言盖不特公之文为然也秦少游书简帖【五帖并行书第一帖十一行第二帖十行第三第四帖各七行第五帖六行】
　　观再启自公之西终日闭关而已郡中比来多事萑苻防张未就擒灭仲谟亦出督捕煎熬尤甚也怱怱无聊未有脱去之期为之奈何美授毕想行李即归竚文车音慰此引系也观再拜
　　宅上甚安今令人去取得斋郎书信附上乞检之观再拜
　　观顿首启观虽已罢免然所承者公坐耳不烦深念也兼已破省符令在外聴候指挥吏议才毕便还淮南待报然亲老高年时气向热湏官舟以济辄欲从使府射一舟到高邮幸望开允未欲寄公状去且乞准备留下幸甚幸甚当此时非公谁怜我者观再拜上
　　元明侍讲移守姑孰不知便赴上否家叔得闽漕约四月赴任今已愆期不知何也杭州报除省郎然不见告词此中都不报恐是妄传或得其详幸望批数字见报此中如井底无从知也纪常今在何处永州得信否观再拜
　　观顿首方此炎暑小舟溪行尽室如在甑中老母多病尤以为苦至郡下欲歇一两日敢告蹔借船一只幸望指挥豫备为赐大矣白直亦乞差借数人观再拜
　　观顿首昨日获款晤甚慰驰仰之懐比辱教欣承履候佳胜文字已领稍闲参候不宣观再拜方叔贤友阁下右元祐秘书正字淮海秦公观字少游书简帖五幅真迹一卷苏门四君子公名在伯仲间山谷以字法着而下是则无攷也今观是帖清劲古雅重之文采岂不足以传欤系以三印盖流传好事家用以识卷者前一帖得之高邮士人臧珝次二帖得之呉门王汝周不复系以时
　　赞曰昔江淹梦五色笔而不以能书称天昌其文字偕以行如公辞章淹岂能京既已禅长公之文箓奚必夸大令之墨精托敬贤之盛心尚遗迹之可凭然则我得其诗手之而不释予方将借荆国之书以为此帖之评
　　李端叔命驾神仙二帖【并行书第一帖九行第二帖五行】
　　之仪特蒙命驾相期此特出于风义周旋视古人一时羙趣为不难到则剡谿放戴不独前日之胜可纪也钦企钦企家山自是天下佳处永嘉之后人物典刑多萃于此曲直是非虽未能一贯要之陈迹班班可采不妨投兹空旷相与携携指顾笑语相接亦不恶特未果接武后尘徒有愧羡之仪再拜
　　鲁直五月已到南宜传得诗阕如神仙中语而凄恻感人一讽咏之为之出涕彼已与世龃龉惟幸其不死多作得好言语使知好脍炙相资其他非可念者之仪右元祐枢密院编修官李公之仪字端叔命驾神仙二帖真迹一卷公盖姑孰人龙山苎亭之下有遗迹焉尝代范忠宣作遗表辨宗庙之诬名动天壤遂入党籍淳熙己酉歳珂侍先君趋召行在所舟过采石有遗孙某以谒入告不自振先君一见恻然哀之辍赍粮数斛僎镪币赒焉其孙喜曰歳俭且死今无以报独遗帖两纸在愿以归文府先君却不取则又曰留此亦将为他人有不如持以敬售又捐数十千与之感泣而去予时髫龀撰杖屦蛾睂亭上见先君与客庐陵张子礼彦和筠阳李之任商老古桂耿良翰周臣及二道士展读一再过思之宛然在目呜呼今三十有六年矣其孙歳久忘其名
　　赞曰姑溪之水清且漪青山之源衍而汰钟此竒士亦一隽快风义磅礴笔锋崄怪盖已具书体之五云不但得发遣之三昧
　　范资政早馔帖【楷书六行】
　　百禄启近疎瞻奉霜秋福履休裕晦日辄具早馔以邀从者幸冀凌晨迂访不宣百禄顿首承之金部
　　右元祐中书侍郎资政学士范公百禄字子功早馔帖真迹一卷蜀公家法之懿世载厥忠熏芝染兰以钟馨徳公其近者也帖得之蜀士张笺家先君手题云淳熙丙午歳五月
　　赞曰元祐多世臣公之徳由忠文岷有阜江有源传是帖存名门
　　元祐八诗帖【序楷书大字三十一行前三诗并楷书第一第二诗各十五行第三诗十四行第四诗书十五行后四诗并行书第五诗十二行第六诗十七行第七诗十五行第八诗十四行东坡书简行书八行】
　　元祐八年三月二十四日防于信安西园饯中济帅庆分韵赋诗仲至元字中济戎字明叟十字孝锡乗字器资以字子瞻先字穆父启字彛叟行字皆五言十韵
　　工部侍郎王公仲至
　　李送中济经略侍郎赴镇庆州得元字钦臣上
　　逺驭寡上策羁縻有前言平生西戎论感慨江应元家世近三河游厯多塞垣谁言一方靣十载滞上恩前日诏书下旌麾方及门部曲已稍集始知旗鼓尊边书尚羽急戍卒仍云屯东山旧部落自昔为墙藩铦锋固可用内实湏禾衅胷中自有策肯为浅见论
　　前户部侍郎环庆经略安抚使范公中济子竒
　　承诸公酌别西郊分韵得戎字
　　西戎未解严置帅滥及蒙自揣非长才自使制羌戎仰頼庙堂算庻几或成功此行春已晚桞丝华正红联辔向名圃四筵皆钜公高韵薄虹霓笑谈生清风顾予实何似有媿参其中遽然千里别不辞一樽空浮云聚与散临岐西复东无以报礼意举目攀飞鸿
　　兵部侍郎王公明叟
　　送中济侍郎帅庆分韵得十字觌上
　　承平万事康干戈百年戢蠢哉彼西戎乃敢侮边邑庆阳用武地战士一当十指縦惟其人破竹在呼吸堂堂高平君谋帅公论及拥麾当一靣意气动百执圣时务怀柔阃寄贵安辑贺兰黄口儿焉用长缨絷方当仁草木况忍尚首级伫见贡琛人还从玉关入
　　刑部侍郎杜公孝锡
　　送中济侍郎帅庆得乘字纯上
　　羌马轶河西诏下纯贡聘自是封疆臣都俞命弥敬莫如小司徒钦哉往临庆貅十万人大半爵公乘恩将怀其心威足系其颈牧无南向尘指挥罔不定边氓歌夜耕更续公刘政今日燕西园愧接儒林盛阳关断谁肠笑把金钟聴家世本诗书无劳霍去病
　　吏部尚书彭公器资
　　汝砺得以字
　　池水日夜流日行无停轨人生长道路扰扰还如此莫辞饮我酒酒尽君且起赠君防宝劔有言慙近俚圣仁之于物爱视独一子顾复愁不至不知分能尔谁兹较寻尺竟莫知所以夷外当反内表伤湏及里边陲今无事自可缓理愿君宏远业赫赫光祖祢
　　礼部尚书苏公子瞻
　　轼从诸公饮饯中济经略侍郎分韵赋诗得先字梁李久乐祸自焚岂非天两鼠鬬穴中一胜亦隅然谋初要百虑善后乃万全庙堂选世将范氏真多贤仁风被草木緑浪摇秦川号令耸毛羽先声落虚我家天一方去路城西徧投竿困障日卖劔行归田赠君荆鱼盏副以蜀马鞭一醉可以起毋令祖生先
　　户部尚书钱公穆父
　　分韵奉送中济侍郎出帅环庆得启字防稽钱勰除戎问邉鎻谋帅系国体遴简出丝缗光华建旌棨威谋重兼济垢玩当一洗游刃无全牛岂复论肯綮勇猛不为边九伐秉周礼行期凯歌还宸廷聊聚米游从惜暌离合醵置甘醴灵囿郁敷腴天潢湛清泚偕赋踵前修银钩閟方底从予轻若飞吾方慙七启
　　吏部侍郎范公彛叟
　　送中济侍郎帅庆得行字纯礼上
　　为国虽以徳御戎难去兵夏人久犯顺边氓常废耕遣帅扬我武谋帅直非轻辍自金谷寄倚以关塞行壮怀吞猖狂沈机足经营新伤乃民力未振亦军声既膺阃外寄当思千里清吾家世此官所得蕃汉情未尝任杀戮接以信与诚方畧固多在惟公守其成
　　轼启数日不接奉渴仰殊深承旦夕进发治装劳矣台候何似拙诗纳上备数而已愧悚之至畱别之作敢请一本即诣违次不宣轼再拜中济侍郎经畧公阁下先大父自地官贰卿出帅庆阳同省诸钜公饮饯西城分韵诗赋盖一时盛事歳律遄迈垂四十年遭时艰难虑或遗坠特命工刋石以传好事君子绍兴元年八月旣望孙宣教郎权通判桂州军州事范伯思谨识【行书九行】右元祐朝贤送行八诗帖真迹一卷纪行之歳月书事之本末分韵之姓氏官爵皆见于首帖不复申叙卷末有东坡手简范氏系跋绍定戊子四月得之霅上
　　赞曰□此戊□之元凯承休服【案此下原北十字】其师干有方【案此下原缺七字】之在旌纛兜□园池□□樽俎从容之间已足以折遐冲于穷塞彼以俊称者徒虚名之慕以仙歌者惟酣适之快要皆不足以望兹游之尘而同此诗之派也
　　钱文肃家书三帖【三帖并行书第一帖七行第二帖十行第三帖九行】
　　相别后只得扬州一书及汴上人来又一书外近见内藏库纳小绫防认方知弟已到京不知在甚处住差遣有何次第递中千万早附一字来忙中大暑为十二郎今夕成结递中且此为问【押】
　　如期至逼惟纱防宜促为之余虽末集亦不必备也柴郎日来假升用之类宜不可缓也毡骨一体透背红绢各一匹可为八娘作一褥此与念三者同也希收余有所湏言来【押】白七弟二十六日
　　幷画孔雀屏风已了亦希来取之透背止可三幅甚有余杂用也累日逋逃不归喜已到家来日兄上殿请早来同早餐也王和甫已相见否六舅无恙耶户部问江东西就不就牒适已见来必已收得也值夜相问草草四兄白七弟
　　戸部帖司苏潭自携去收得未
　　右绍圣翰林学士侍读钱文肃公勰字穆父家书三帖真迹一卷钱氏以忠孝承家世有闻人穆父其一也以文学进名在国史帖字肃散朴雅不类近时书岂学有根柢然耶宝庆己酉五月予壻陈天泽得之中都好事家以见归
　　赞曰代言无讇辞居约见素守元无刀劈口乃若神运肘立身本孤直落笔已耐久家声到于今此帖傥不朽
　　钱穆父赴越诗帖【行书五行尾记三行】
　　鉴湖清泚对胥山两地相望一水间共佩天涯太守印犹联丹陛侍臣班君方白傅才何愧我比微之思苦悭莫把旧诗犹见诧繁雄未必胜清闲【乐天寄微之诗云知君暗□江南郡除却钱唐尽不如】
　　赴越书呈杭州熊侍郎
　　右钱穆父赴越诗帖真迹一卷按国史熊本自吏部侍郎补外由洪徙杭公此诗岂其时也嘉定甲申歳予壻陈天泽得此帖于中都以归于我
　　赞曰公之与熊同治杭越时皆待制龙图阁此诗所谓联班丹陛者耶公以系囚他所熊以八洞失谋皆以黜居郡此又诗所谓同在天涯者耶承平士夫以东南为迁谪之区而今为驻六龙之舆此先王所以许先帝以驰驱身之不图泛扫上都必欲以正宅中图大之居也
　　林文节定力帖【行书十一行】
　　希启比者造门及蒙临屈皆不获面奉岂胜瞻仰新冬伏惟【案此下原缺十二字】家在定力院有合破散从官多不来者望仲至为指挥根究庻其有惮不敢频诣府中何时可一见乎奉启怱怱不宣希再拜
　　右绍圣同知枢密院林文节公希字子中定力帖真迹一卷书以粉牋字画半已脱落笔法与所着日记同出一手意态清雅宛有法书家风度米元晖跋宝晋摹帖谓公为好古博雅笔力进退系于识以是帖觇之可想其不诬也帖中称仲至盖是王钦臣知开封时亦绍圣间云绍定戊子四月得之姑苏
　　赞曰公以好古兼博识固宜着声于翰墨予观此帖实在京师之定力是时盖初扫元祐之迹使其不为三子之累则后日之笔尝不至于轻掷也
　　林文节参候帖【行书二行】
　　希谨参候平甫学士
　　右林文节公参候帖真迹一卷寳真所藏帖前辈手刺惟公与刘忠肃而二此帖亦先君之故藏者赞曰平甫之与荆公盖当同而异而公则当异而同者也当刺谒之相从以朋友之切磋极兄弟之友恭使合同异之见而惟是之归予知其必有以助善政于熙丰也
　　林文节赠贾收诗槀二诗帖【行书六行】
　　呉兴赠贾收二絶句
　　乐天遗句满呉门谢朓牕中列岫存试问白苹洲上客诗人贾岛有曾孙
　　歳中谩説易三麾风月何尝有别离尽是昔贤吟醉地惜哉此老不能诗【又云可怜醒老不能诗】
　　右林文节赠贾收诗槀二诗帖真迹一卷公文章翰墨表表符祐间固时宰所倚以鼓动四方者诗笔余事也绍定戊子四月初得公帖继闻尚多遗墨可以攷证中原之文献者再从访之于是此帖与昭静祭文等陆续俱来按国史元祐初公自中书舍人以集贤殿修撰知苏州更宣湖润杭亳五州此诗所谓歳中易三麾者盖自苏而宣而湖云
　　赞曰欧称醉翁公称醒老尚论平生岂以诗攷庆厯之滁元祐之湖醒欤醉欤醉欤醒欤
　　林文节昭静祭文帖【行书九行】
　　勅祭沈贵妃文【秘阁□撰】
　　维熙寕九年歳次丙辰十二月乙未朔二十四日戊午皇帝遣太常丞集贤校理同知太常礼院陈侗祭于故昭静贵妃沈氏祥符之初慎选女徳维勲维贤进辅宸掖孰非良家莫如相门彼徳之茂有仪温温内政是毗妇道克化刑于公宫以教天下七十考终旣厚厥报上感两宫素服是悼彤管之传则无已时厌翟载途象物孔悲祖奠国门灵其格思尚飨
　　右林文节昭静贵妃祭文帖真迹一卷公仕神祖庙知太常礼院是帖盖当时所撰者帖中惟行书与公他帖毫髪无异而小楷则端严静庄如出两手或正或竒不逾榘则如公之于书亦可谓能矣帖与二诗同得于一时先朝典礼尚或于此有攷云
　　赞曰昔祥符议立后赵文定以沈才人系出相门宜配宸极王文穆乃以文定受知沈恭恵思报其徳誉为长者事遂中格今观昭静之夀考四朝亦可占名相之相泽矣祖宗盛时礼别宫掖哀荣之规具在诏策如移牒于秘阁与具囊于礼职惟此幅纸蔼然足以想承平之品式如公笔迹兼备楷则使非有行书数字以为并则亦终疑而莫释也
　　林文节元祐日记帖【行书三十六行前后各阙文】
　　晚与开育诣右相则阍者逺已见拒云今日不见客深疑其有谓也与二君至宝胜火气满面寺居既廹狭帷帐亦萧索惟邓陆及余三人者至又访邓陆而归季谦得告邓方据几挥笔如属藁者是夕鏁院庚辰垂箔崇政朔班起居毕移班常起居文徳吕左丞押麻蔡揆以本官罢为观文大学士判陈州【不迁官不加食邑】司马门下迁左仆射宣制毕微雨闾卷翕然云司马雨【邦直云典午密荐持国代已恐除作门侍降诏论右相以异省无嫌】辛巳【恵卿扬州景温寳直太原唐坰濠州陈师锡无为倅霍翔太平观】热舒范二丞入晚同开育见新相司马公顶光防而坐气洁清而莹精神康安云足肿疮面大如手掌黄水出未止足弱无力未知何时可出更闻新命戊子昭宪淑徳忌西閤东门慰退景灵行香当设食访杜防孔宗翰郑穆刘邠卧内云两脚脱去两皮袜卧而言皆名理之谈也己丑闻于进邸追取蒋之竒古【内批夜大风雨】庚寅中伏早出西城凝真观同次中别舜卿于长庆长庆杨太后父母坟寺也初斸地得龟蛇因于寺东建小观设真武像今俗以寺为龟儿寺观为黑杀观观后以水移在寺西南隅隔一垣尔季谦解舟辛卯六参潞公乞面退至都堂晚见厚卿壬辰天贶节假晚晤谢子敦刘兖州叶祖洽等癸巳批问王存因何除枢密直学士璪甚挠引恵卿向除大资政以服未受后再除为对甲午垂箔潞公司马公吕公皆门谢封赠及加俸潞公初特班升殿同奏事奏事少顷三省枢密先下潞公独留身出一劄子奏对
　　右林文节元祐日记帖真迹一卷元祐之际盛矣公道肆启羣贤彚征肖翘翾蠕熏和茹粹以济登于太平震古荡今前无唐虞攷之一卷之书蔼然徳馨尚可挹也帖以废纸后有邓文约中丞简尺字甚楷正不类其为人绍定之元五月得之苏门士人王之徳赞曰汉大中大夫东方曼倩之对孝武曰诚得天下贤士公卿在位咸得其序譬如以周召为丞相仲尼居御史府毕公高备拾遗遽伯玉为太傅博士则以顔闵执金吾以季路卫尉以卞严子光禄以仲山甫郡守以子产詹事以孔父史鱼司直申伯为御下至旄头式候亦羿万之伍则唐虞之隆成康之际陈功比徳自无以喻武帝为之大笑盖甚言其难遇也今视元祐之时彼固何足慕哉羣贤防茅大奸脱距如确如恵必斥必去师保万民维温维潞大老既归百揆时序师表以韩押麻以吕班廷谢门纷鹓振鹭守正如王博闻如顾钱刘曾孔滃云烝雾其未登于録者又不可一二数宣制正衙天人交助翕然闾巷曰司马雨公盖异时攘臂于代言之间而染指于同省之赂顾犹有是语则是非之公盖未尝不具也然则插齿吐吻擢项结股委蛇其迹偊旅其歩虽辨知闳达溢于文辞而诙谐者犹皆不之与后之君子其必知所去取矣幅纸之得正邪以寓式闚厥衷逸史是补
　　林文节绍圣日记前帖【行书十六行前后各阙文】
　　等搆陷乞置狱例兴狱朴助云频频兴狱不是好事陛下且与含容今若再勘即是以断张啇英俱为不当上云羣小结搆倾陷宰相不是好事自与张商英事不干涉宣云臣从初便奏开封狱事不为无意章某既有所陈莫湏与他明辨上曰差何人勘得宣即探上意云常安民如何上摇头曰不可宣曰莫是此人不平稳否上曰然宣曰【案此篇凡称宣者□曾布盖因布字子宣□朴者指韩忠彦犹曾布日录称章惇为防李清臣为齐也】孙谔如何上曰谔得莫又道是章某所引荐人否宣曰谔乃众人共称之非独章某也上以为然又云见説全是吏人郦保者为之【字郦保李焘长编作郦寳盖郦本贱吏当时随手记载不复详攷也】是夜批出与路昌衡同勘阁子内同坐相云适来上前谔所奏皆有实迹王谊李祉莫要付狱推究尽有来厯安李黙然安徐曰相公有许多机智又要兴狱真有乡风也【谓福建子】答云某虽是建人云
　　右林文节绍圣日记前帖真迹一卷首尾糜烂仅存一幅盖记施珣岳事按李氏续通鉴长编绍圣二年八月癸未宰臣章惇奏臣向闻开封府司勘盖渐公事户曹施珣初言干涉臣子弟缘臣旧曾荐举欲乞廻避兼士曹王谨术尝与人言府官本意欲从盖渐及僧本召求张商英之罪复从此数人推及臣与蔡京又司録陈厚亦言蔡京受渐钱百千并言事连贵要近臣不可不治乃至称説王震亲得圣语传言吏人郦宝使人穷究物论腾播骇于众闻今来盖渐等案内并不见有上件事节未晓所以若臣之子弟果于渐事有所干预则法自贵者始所当先治岂以臣故为之隐讳挠法审或无之未委施珣何故辄欲廻避恐出于陈厚等陈厚初时胁致囚语有中伤臣之心臣备位宰臣而为羣小结架如此若不根治恐小人阴相交通愈肆奸险倾摇国事无所不至欲望特赐选官依公尽理根究施行御批可差路昌衡同孙谔置司根治寻又批应干连人特不以赦原仍令路昌衡等依公尽理根究不得灭裂先是开封鞫盖渐假贷行赂事事连主管府司检校库王厚并及宰相章惇厚者韶子也诉于惇云府司録陈厚承王震意鞫狱不实故惇亟自列乞别推上以论布等忠彦曰如此即湏并张商英重勘商英已贬恐不可更行上曰惇但为众人因商英事谮害己无预商英事布曰此事虚实曲直自系惇举措朝廷为之别推亦不妨然又湏起狱上曰起狱固非好事然惇既有文字殆不可已此事虚实却在王厚忠彦曰数起狱不便布曰此事更在圣意裁处忠彦亦云然翼日上又谕忠彦等惇坚乞别推而安焘以为无此例忠彦曰别推即前日责商英及陛下从初行盖渐事都非是上曰不为此惇言焘等架造事欲倾已布曰如此则事体愈大焘何可沮止上曰不治此但治其下耳惇云吏郦宝者具知本末但治宝则其他情实皆可见王厚所指证佐甚多如王谨术施珣陆长倩及一同监检校库宋侍禁者俱是兼所闻皆陈厚之语又云陈厚言连元台及其子弟以此珣言欲廻避盖惇曾举荐珣又云蔡京亦受百千忠彦曰此等事案中有否上曰只为陈厚言罪人有此语却不曾取状后来案中亦无忠彦曰如此起狱乃只是理防闲言语若且隐忍寝罢甚善上曰羣小交结中伤宰臣不是好事兼惇有劄子岂可已布曰臣向曾申请以为小人在下架造事端动摇执政不可滋长兼王震于此事不得谓之无心百姓理索债负若非人有导之其语言岂敢便及宰相兼震亲诣府司临问自来府尹未尝如此所以惊骇众聴今日陛下为之推治亦不妨但恐狱官难得人上曰只为难得人布曰必得于彼此不观望向背者乃可上曰安得如此可信者因徧问从官曰许将如何布与忠彦曰前执政差难上曰蔡京又妨碍黄履如何又曰蒋之竒孙览亦不可丰稷乃焘门人王古又不可忠彦曰虞策近勘公事上又恐与前勘妨碍布曰台谏官可差否常安民如何上摇首布曰不平稳否上曰然布曰郭知章或可使上曰谬人于是命昌衡及谔后七日忠彦等再对忠彦奏曰尚书省关到昌衡奏狱事事体已不小又闻昌衡独诣都堂禀旨上曰无他上殿自为卫尉事耳忠彦黙然布曰陛下选差昌衡副以谔可谓得人矣上曰然陈厚继亦讼王厚诏送御史台常令常安民勿预盖惇疑安民党焘已谋逐之御史台讫不受陈厚狱惇等每相与争辩于上前上意颇右惇惇尝有劄子自论李清臣寝之已而上批令行出及究治所乞追摄官员中书吏匿不呈惇惇诘之乃曰门下侍郎令检条门下侍郎谓焘也他日惇谓布曰惇在此何敢如是遂以白上上对忠彦及布言之且曰文字安可不呈宰相布退即语惇惇方与清臣相詈也大抵清臣及焘皆恶惇欲去之忠彦亦素与惇异布独助惇云安民寻罢御史震等皆作附防欺罔降黜焘遂去位予攷此帖所书略同而其间如安焘等语则无之盖长编以曾布日録为正不复见他书也还攷公之升右府在四年闰月壬寅是时尚未登政地阁子内同坐殆非公目系似是纪他人所传者然是年东府则章惇左仆射安焘门下侍郎李清臣中书侍郎郑雍尚书左丞西府则韩忠彦知枢密院曾布同知院共政者只此六人耳今帖中谓惇为相忠彦为朴布为宣安李各以姓着而独无雍名雍至十月甲子始罢是殆雍所记而公从而笔之者南渡前记録多矣史氏网罗独于雍未闻而今见诸此孰谓残编断简无补于史之阙文耶帖之得与元祐日记同时赞曰史本乎公不厌于复重观绍圣以来之记述初无及于郑雍非亲札之具存虽欲攷之而就从如王谊李祉之实迹徧攷史録皆无頼乎此案之中郦保姓名亦各不同至于韩忠彦力谏兴狱直乞陛下且与含容安焘面折章惇以为乡风此皆系其人之大节而金匮之汗青皆泯泯于二人之忠凡此帖纸之所具以同时附防白帖子之人犹能秉直以写其衷抑可以见人心之是非本无所蔽蒙也然于此时凡六人者皆有所抗论犹雍首尾噤然若不预者佩玉端委接武防龙又何其絶无一言之献賛广于四聪耶迎合于始循黙于终而乞不免于党籍之归此枉道事人之所以不胜于直躬也
　　林文节绍圣日记后帖【行书十六行前后各阙文】
　　崇政文徳呈利珣申八月二日已杏子河破土二十七日连夜出甲仓猝便行王愍等不预知亦不敢申禀上以星变多由边事深患恵卿此举众皆以为非恐且以破土示有兴筑之名诱致贼兵未必便兴筑上曰更速戒约因谕边兵且休妄动如杏子河未进筑有何阙事布遂言钟传又有卓啰之举尤为未便陆行则无水草【相云有草面无水】水则黄河不通舟旋令钉桩橛挽舟而上运至军储及板筑之具平夏趋镇戎四十里而用车七千日夜般运水行劳费艰难百倍于此斫龙又是青唐之地青唐未免有疑臣未见其可俟贼兵不犯泾原且令共谋南牟防通泾原之路即此数路相应边事有涯自元丰三年至今十有七年经营边事未有如今日之形势今鄜延轻于进筑钟传又谋卓啰一有败事前功顿弃
　　右林文节绍圣日记后帖真迹一卷杏子河事在绍圣四年本末详悉具战国史泰陵之仁圣畏天其足以对越而无媿矣此帖出于当时者也又与前帖同得顾不可因是以表圣徳耶国史书破土以九月二日城围一千七百余步得工十二万有竒十二日而成是月二十二日赐名平戎寨而此帖则以为八月殆笔悮云
　　赞曰进筑之策是古兵法之所未有而始于本朝予意其欲毁齿而儿不知所以为是渐取而渐摇曾不虞乎兵分力疲反足以启戎心之矫方圣主之侧身凛天变之未消章吕合谋惟敌之挑岂知夫璿玑七政之必齐而舞干两阶之自足以格有苗哉我鼓其鼛我弓其弨此帖之存圣心是昭










　　宝真斋法书赞卷十七
　　钦定四库全书
　　寳真斋法书赞卷十八
　　宋　岳珂　撰
　　宋名人真迹
　　李伯时醉卧图诗帖【行书四行】
　　有道难行不如醉有口难言不如睡先生醉卧在石间万古无人知此意
　　右绍圣御史台检法官李公公麟字伯时醉卧图诗帖真迹一卷图陈于前葢神笔也有墨戯一印极大又一印曰神品上上而下着藏书家一印焉寳庆乙酉十月得之京口
　　赞曰猗龙眠本书仙工而妍画亦然醉之趣醒不传题此诗比逃禅
　　文周翰盛暑帖【行书十行尾批一行】
　　及启前日承垂访冗迫未遑再诣攀仰攀仰辱教欣承盛暑动止万福以徃故相府莫酹不即奉谢至悚至悚给假指挥旦夕必下来日当为督之奉纳次哲人云亡同深殄瘁之叹况出陶冶均増哀疚也朝夕奉见区区靣叙不宣及再拜居易少卿兄
　　令妹起居朝夕归拜见也
　　右绍圣集贤殿修撰文公及甫字周翰盛暑帖真迹一卷乔木世臣鼎鼐遗烈固已具是惜也其不称也帖中所述葢王文恭珪薨以元丰八载之五月时宣仁御朝避鲁王讳止称及云
　　赞曰同文之狱诸贤非一族殄瘁之悲独及于禹玉岂一人之言自为之反覆伤哉利禄
　　邹忠公同安帖【行书四行尾批一行】
　　亲家太夫人伏想万福令弟以次奉侍同安浩上三妹不别启老母致意家人同此
　　右建中靖国吏部侍郎邹忠公浩上字志完同安帖真迹一卷嘉定甲申予摄维郡有公之孙自毗陵来讼于府擕公纶告手泽来直于有司因是得据案拭目字劲以端迹清而厉意公之心与笔法脗合是歳十月有靳君雩者携他帖数十售于京口皆予箧中已具独得公一纸以备其阙
　　赞曰公书法本于薛少保稷建中天子尝以是御奎画矣公于初政实濡谏墨而迄不遇合以偾于防慝徒使孽京辈得以投时好而袭其迹是抵掌可以肖叔敖之貌而正心岂能得公权之笔此忠义之士所愤薰莸之杂糅而继之以愤激也
　　曽文昭时寒帖【行数原阙】
　　肇顿首再拜官使大观文相公台坐时寒伏惟台候动止万福久违门下向苦道里之逺无繇望见今兹相望数舎而官守拘制又未获造前向徃下风不忘旦暮更祈顺令颐养以副人望谨奉手启不宣肇顿首再拜宫使大观文相公台坐
　　右建中靖国翰林学士侍读曽文昭公肇字子开时寒帖真迹一卷四曽名震天下然徳与位称峣然独全莫公若者是帖盖当时与故相去位者相徃来意其在为守时所以有官守拘制之语然公尝歴陈颖宋升瀛徐滁泰海并定和岳凡十四部壤地既莫可攷亦莫知其指谁也嘉定己巳歳十二月过双钟得之公诸孙邑丞宋父
　　赞曰祖孙百年兄弟一世归乎其全抑有公议遗墨散轶得自名裔人其监兹岂必名位
　　朱君败乞舟荣翰寝餗三帖【并行书第一帖十一行第二帖十行第三】
　　【帖五行】
　　绂悚息辄再叩覆诚出迫切不觉言之喋喋也所乞一舟若候归船使司方行差拨窃虑稽缓恐不可待奈何前月提仓查公差一舟与苏州持服杨承议夙见舣岸下杨君尚未终三祥闻至七八月间方服阕入京绂今所乘舟到得涧间足矣不议暂就查公辍那一徃郤即遣还可否绂于查公不甚熟无因而至又似徃图然亦计迫遽尔凂聴殊自恧也绂悚息
　　绂叩首拜覆绂比当上状仰渎严视灭裂僭易方惧获谴乃屈赐荣翰勤款累幅若侍诲座秪佩谦眷铭刻敢忘匆遽具书复不及悉仰惟寛度曲以情谅绂叩首拜覆
　　绂再拜上得比日不审寝餗何如绂忧患余生哀慕如昔日月之速旦暮即吉尚阻叙诉临纸不胜殒咽之深绂再拜上覆
　　右建中靖国给事中朱公绂字君贶乞舟荣翰寝餗三帖真迹一卷党论再起公首预名籍中虽以攀鳞之旧犹不得贳也绍兴之旌襃有以也哉帖亦先君旧藏不识歳月
　　赞曰殿门之刻未毁于彗星彼朱谔者犹不愿与公同名孰知夫百年之余忠邪之声迹反顿异于沈升植与分朋送什迭兴殆不啻高岸之为谷深谷之为陵然而利不与义羣势不与理争帖藏予家览者目明所谓片牍幅楮藏之为荣亦何算乎琐者之羞为慕蔺之称也
　　晁无咎金山诗帖【行书七行】
　　倍口中叔父发运右司口口山次韵高唱口中补之再拜
　　口身无用还山计可成烟霞异尘世江海口高情幸阮咸集恐慙疏受声清诗逢口口未觉负平生右建中靖国太史礼部郎中晁公补之字无咎金山诗帖真迹一卷予在润十年紫金之游屡矣览唐人之遗迹以及于本朝云涛月波豪思杰语慨然在目口口公诗什独未前知嘉定甲申六月口口淮海归小憩吞海而驶足适自口口所托访求之士友以尺函至口口数帖皆凡品帷有此诗东涂西口口淳秀隐然有苏门四君子口口语殆是自瑞锦窠出后所作窜口口皆彷佛可攷云
　　赞曰我登吞海而帖适至事虽偶然不啻有意彼江山者秀无古今邱壑市朝则二其必阿大中郎煌煌虎节金闺卷怀亦既殊辙同此登览而趣不同云霄并翔翚翟宴鸿矢词胸襟浩荡万里比兴所存二疏是企清诗胜景何地无之不絷不维景则我随征尘障天我亦倦翼遗墨未渝微躬奚息南零之波上派于湓诗其警予以论候门
　　陈忠肃书简帖【七帖并行书第一第五帖各八行第二帖五行第三第四帖各四行第六帖十二行第七帖十三行内第六第七帖尾批各二行】
　　瓘启渴闻诲益辱访乃不获见驰向可知春寒不审起居如何谨启畧道下意余迟靣尽不宣瓘再拜天成秘校贤友
　　瓘辱问甚勤岂胜慰荷看经次修答草草幸悉令嗣洎令侄朝夕榜出可贺也瓘又上
　　前日承访及更得简示并以为荷令嗣贡元安胜瓘再上
　　羊毛笔果愈于彼否欲得一管试写经也瓘上
　　承老济明书自可付毘陵还仆不必托少明也乐成屈顾正彦极见勤厚不敢使迎见必察此意适已令徃拜辱如见更烦道意瓘上
　　承上晩幸见过萧理等至得来书审侍奉进学安胜良慰逺怀方冦就擒闽中想亦宁静十二郎要归今遣里庆等取之兵冦之余道路不能无梗令与老人熟议然后可动山阳去此不逺但得有水开闸便可离南康矣诸意与他书可以互见不更及闰月晦瓘启
　　十七妹太君　八一甥知与二兄讲学不辍安居罕出积念必优想见永嘉黙喜
　　得书嘉与诸甥安乐七四罢任亦是小事他前程逺大勿以此动念也知汝心懵或吐此是脾虚只服理中丸及厚朴汤之类勿服凉药戒之戒之嫂嫂郤未成迁居相去既逺亦难为管勾彼中也八十一郎得书写字谨楷读书为人必长进也
　　十九郎十二郎各谢姑姑问及汝婆安健
　　右建中靖国右司员外郎赠右諌议大夫了斋先生陈忠肃公瓘字莹中书简帖七幅真迹一卷嘉定丁丑歳十月珂自大农丞假守喜兴先生子孙盖居是拜暇日颇访求藏帖以见尊贤尚徳之意而邦人知寳敬絶无遗墨流落至己卯春恩召还郎舎始得数帖于市鬻家其余则前后萃拾偶杂寘书簏歳月已轶不复可追记
　　赞曰士有直躬夷险靡易事君以尧距诐如墨笔力劲挺徳声昭植不倚不流是谓心画
　　陈忠肃通鉴帖十五册之一【并行书今掇光武明帝二纪共九板凡二十二行系赞余文多不録】
　　昭阳协洽更始元年
　　当避祭遵吾舍中儿犯法尚杀必之不私诸卿也拔邯战斩王郎秀收郎文书得吏民与郎交闗谤毁者数千章秀不省防诸将烧之曰令反侧子自安
　　冯异谦退不伐
　　耿弇请归上谷益兵乃贰更始
　　邓禹荐恂守河内
　　建武元年蜀郡公孙述即帝位号成帝
　　萧王即皇帝位于鄗南
　　光武以卓茂为太傅封襃徳侯臣光曰宜其光复旧物享国久长盖由知所先务而得其本原故也
　　班彪马援之徒归隗嚣
　　冯勤典诸侯封事【至】郎不厌服
　　始用孝亷为尚书郎
　　鲍永谓冯衍曰昔高祖赏季布之罪诛丁固之功今遭明主亦何忧哉衍曰有挑其邻人之妻者长者骂而少者报之【至】夫天道难知人道易守守道之臣何患死亡【臣事更始不能令全诚慙以其众幸富贵故悉罢之】
　　宋责桓谭【琴】贵易交富易妻人情乎
　　天下未定两虎安得私鬬今日朕分之【贾复冦恂】
　　邓禹自冯愔叛后威名稍损【冯愔宗歆守栒邑争权相攻杀歆帝问愔所亲信为谁曰防军黄防曰缚冯歆者必黄防也】又乏粮食数战不利归附者日益离散赤眉延岑暴乱三辅郡县大姓各拥兵众禹不能制帝乃遣偏将军冯异代禹讨之车驾送至河南敕异曰三辅遭王莽更始之乱重以赤眉延岑之酷元元涂炭无所依诉将军今奉辞讨诸不轨营堡降者遣其渠率俾诣京师散其小民令就农桑坏其璧垒无使复聚征伐非必畧地屠城要在平定安集之耳诸将非不健鬬然好虏掠卿本能御吏士念自修敕无为县郡所苦异顿首受命引而西所至布威信羣盗皆降臣光曰昔周人颂武王之诗曰敷时绎思我徂惟求定言王者之兵志在布陈威徳安民而已观光武之所以取闗中者用此道也岂不美哉
　　又诏召邓禹还曰慎无与穷冦争锋赤眉无谷自当来降吾以饱待饥以逸待劳折棰笞之非诸将忧也无得复妄进兵建武三年玺书劳异曰始虽垂翅回谿终能奋翼渑池可谓失之东隅收之桑榆方论功赏以答大勲赤眉向宜阳忽遇大军惊震乃遣刘恭乞降曰盆子将百万众降陛下何以待之曰待汝以不死耳祭遵擒张丰于琢郡
　　隗嚣使马援亲述还曰子阳井底蛙耳不如専意东方至洛阳帝岸帻坐迎笑曰至曰当今之世非但君择臣臣亦择君【至】帝王自有真也嚣问何如高帝曰不如也高帝无可无不可今上好吏事动如节度又不喜饮酒嚣意不怿曰如卿言反复胜耳
　　苍头子密斩彭宠降祭遵帝封子密为不义侯权徳舆曰【云云】
　　嚣不用彪言彪避地河西为融画防使专意事汉授融凉州牧玺书至河西河西皆惊以为天子明见万里之外
　　耿弇平齐地【张歩】弇为将平郡四十六屠城三百未尝挫折不用申屠刚言游士长者稍稍去之王元説嚣请以一丸泥东封函谷闗岭南华风始于二守【交阯锡光九真任延】太原周党防稽严光至京师党伏而不谒博士范升言私窃虚名夸上求高呉汉等拔朐斩董宪厐萌江淮山东悉平上曰且当置此两子于度外耳【嚣述】
　　诏田租三十税一如旧制
　　七年述立嚣为朔宁王
　　三月晦日有食之诏上封事及上书不得言圣郑兴言多举渔阳太守郭伋可大司空者【至】功臣用则人位缪矣【至】先时而合月行疾也君亢急则臣下促迫故月行疾江冯言宜令司督察三公【司空掾陈元云云】
　　上亲征嚣郭宪谏曰天下初定车驾未可逺征乃当车拔佩刀防车靷帝不从问马拔援聚米【至】来歙班坐絶席在诸将之右
　　颍川盗起京师骚动帝曰吾悔不用郭子横之言自上邽晨夜东驰赐岑彭等书曰两城若下便将兵南击蜀虏人苦不知足既平陇复望蜀每一发兵头须为白谓执金吾冦恂曰颍川独卿能平之耳从九卿复出以忧国可也【至】愿复借寇君一年【平陇】张歩欲入海【齐王】陈俊斩之
　　帝每叹曰安得忧国奉公如祭征虏者乎卫尉铫期曰羣臣各怀惭惧帝乃止
　　所在吏民不知有军取士皆用儒术对酒设乐必雅歌投壸
　　述遣刺客刺来歙歙召盖延语
　　王元降述曰岂有降天子哉
　　述又使刺客诈为兦奴刺岑彭
　　郭伋为并州牧过京师帝问以得失伋曰选补众职当简天下贤俊不宜専用南阳人
　　建武十二年公孙述战死延岑以城降呉汉放兵大掠帝怒谴汉又让刘向【至】良失斩将吊民之义也
　　任延曰善事上官不敢奉诏
　　赏上东门侯郅惮贬东侯文王不敢盘于游田以万民惟正之供今陛下逺猎山林夜以继画
　　诏长沙王等皆降爵为侯朱祐言曰者人臣受封不加王爵皆保其福禄无诛谴者
　　呉汉自蜀还至京师于是大飨増邑更封已殁者益封其子孙或更封支庶帝厌武事自蜀陇平后非警急未尝复言军旅太子问攻战帝曰孔子不对非汝所及欲完功臣爵土不令以吏职为过遂罢左右将军官耿弇等印绶皆列侯就第加位特进奉朝请朱祜等荐复宜为宰相帝方以吏事责三公故功臣并不用惟高密固始胶东三侯【邓禹李通贾复】与公卿参议国家大事帝虽制御功臣而每能回容宥其小失韩歆及子婴皆自杀死非其罪众多不厌追赐钱谷以成礼葬臣光曰以光武之世而韩歆用直谏死岂不为仁明之累哉
　　颍川农可问河南南阳不可问时东海公阳年十二在幄后【改名庄】
　　十六年交阯麊泠县雒将女子徴侧徴贰反
　　十七年帝大笑曰吾治天下亦欲以柔道行之
　　十九年马援斩侧贰
　　桓荣授太子经荣每以礼让相厌不以辞长胜人儒者莫之及
　　董宣疆项令【湖阳公主】帝笑曰天子不与白衣同
　　后南顿田租一歳父老前叩头言愿赐复十年帝曰天下重器常恐不任日复一日安敢逺期十歳乎吏民言陛下实惜之何言谦也帝大笑复増一歳
　　诸将或失常度帝遣人观大司马何为曰方修战攻之具帝叹曰呉公差强人意隐若一敌国矣
　　马援谓梁松窦固曰凡人富贵当使可复贱也
　　刘昆长者之言【江陵反风灭火农虎北渡河至偶然耳】
　　西域思汉威徳咸乐内属数遣使置质于汉愿请都防圣上逺览古今因时之宜辞而未许虽大禹之叙西戎周公之让白雉太宗之郤走马义兼之矣
　　二十三年朱祜薨【军人乐放纵多怨之】
　　二十四年马援征武陵蛮矍铄哉是翁
　　二十五年常胜之家难与虑敌【南单于称臣臧宫欲得五千骑立功】我梁松父友也效龙伯高刻鹄不成尚类鹜效杜季良画虎不成反类狗【述敦厚周慎保遭父丧致客数郡】
　　朱勃诣阙上书
　　臧宫马武曰如此匈奴之灭不过数年诏报曰有其有者安贪人有者残贪残之政虽成必败自是诸将莫敢复言兵事者
　　拜张佚为太子太傅桓荣为少傅佚正色曰为阴氏乎为天下乎
　　三十年羣臣上言即位三十年宜封禅太山诏曰即位三十年百姓怨气满腹吾谁欺欺天乎【至】若郡县逺遣吏上寿盛称虚美必髠令屯田于是羣臣不敢复言中元元年拜第五伦防稽太守每读诏书常叹息日此圣主也一见决矣
　　羣臣奏言灵物仍降宜令太史撰集以传来世帝不纳常自谦无徳每郡国所上辄抑而不赏故史官罕得记焉起明堂灵台辟雍宣图谶于天下【贬桓谭】范蔚宗论曰桓谭以不善谶流亡郑兴以逊辞仅免贾逵能附防贵显世主以此论学悲哉
　　显宗永平二年宗祀光武于明堂登灵台望云物临辟雍初行大射礼十月又幸辟雍初行养老礼以李躬为三老桓荣为五更
　　三年立贵人马氏为望后【援女】
　　图画二十八将于南宫云台以邓禹为首又益以王常李通窦融卓茂合三十二人马援不与大起北宫时天旱钟离意上疏
　　永平四年欲校猎河内东平王苍上书谏帝览奏即还宫
　　梁松下狱死郑众不染于辞【兴子也】初上因松以缣帛请之辞曰储君无外交之义不徃
　　宋均为尚书令谓人曰国家喜文法亷吏以为足止姧也然文吏喜为欺谩而亷吏清在一已无益百姓均欲争之时未可改久将自苦之乃可言耳
　　自期门羽林之士皆令通孝经章句匈奴亦遣子入学丁鸿为侍中
　　楚王英自杀【寒即袁安】
　　马后曰诸子食数县不已俭乎帝曰我子岂宜与先帝子等
　　西域与汉絶六十五载至是复通班超曰不入虎穴安得虎子【鄯善】巫自来取騧马【于阗】
　　北海敬王睦薨中大夫曰大王忠孝慈仁敬贤乐士敢不以实对曰子危我哉此乃孤幼时进趣之行也大夫具对以孤袭爵以来志意衰惰声色是娯犬马是好乃为相爱尔其智虑畏慎如此
　　馆陶宫主为子求郎不许赐钱千万曰郎官上应列宿出宰百里苟非其人则民受其殃是以难之公车以反支日不受章奏帝闻而怪曰民废农桑逺来诣阕而复拘以禁忌岂为政之意乎遂蠲其制尚书阎章尚迁以二妹为贵人竟不用是以吏得其人民乐其业逺近畏服户口滋殖
　　章帝即位年十八
　　右陈忠肃公手编通鉴节要真迹十有五册先生亲接温国见闻之近日潜孔圣笔削之传爰即成书聿提纲目阅歳积日亲系其凡伟矣哉百代之宏规三长之絶识也是书始更始元年迄于唐敬宗其间错杂尚匪全本嘉定乙亥七月珂在中都以钱三十万得之先生之孙某若夫先汉而上太和以次长编散轶未得以覩其大全劔合龙归期以他日
　　赞曰鲁麟获而编年之法废歴二千歳有司马氏硏精覃思爰作通志而后铅椠之士即所见之仁智撷长取粹皆有以自托于世况乎先生道醇学备炯焉其心不约而契则夫大篇焜煌流俗披靡贯穿驰骋出类拔萃其所以寿斯文之脉而续圣人之意者又岂可以浅近计哉彼陵借者本无所至读未终卷欠伸思睡是盖王子渊所谓荷旃被毳者难与道纯緜之丽密羮藜含糗者不足论太牢之滋味何啻如圣门之未足与议者也
　　许文定万里帖【行书十三行尾批两行】
　　将顿首比累奉书邮然值改藩不审一一道否比日冬凛伏惟开府已久即辰台候万福日月易久徳清嫂嫂【阙】

















　　竒顿首士宪吏部朝散
　　之竒再启辱书承比来所履清豫良慰良慰之竒近恩有天府之除衰晩何以堪此已匄辞免矣余需面究之竒顿首
　　右建中靖国枢密使蒋公之竒字頴叔钱塘天府二帖真迹一卷予徃来于常与诸蒋游盖世家文献防二百年矣是帖以嘉定壬辰歳二月得之西湖羽士刘元纲刘得之蒋之孙腾云起予亦识之自以选诗名亦云仍之秀者
　　赞曰尺瑜寸瑕工所不弃如公平生抑有清议虽翰墨之仅存亦世俗之共毖予独区区于别白是亦或出于有意昔邹忠公以言得罪士皆缩颈以避去公乃折简以自丽由是而去盖已无怼然则操觚刻椠片言幅纸其知所以行已也必矣以字达识以识行字举一知二兹帖之所以可贵
　　佛印清胜帖【行书八行】
　　了元信咨澄维那人来辱手翰喜法用清胜如在华藏甚终始周旋真行脚高士以赞佐为心也月初相见具此不宣了元信咨澄维那
　　右佛印师了元清胜帖真迹一卷予在京口登紫金山妙高台见城翁与师遣像渊乎似道晬然其容意其非偶从游者嘉定甲申十一月始得此帖于其徒褾而藏之以附甄济牵连得书之义
　　赞曰欲溯其洄先渉其流欲观其人先眎其与游东坡之名在昌黎武威之间而师之能亦文畅秘演之俦徳必有邻而人焉庾世于是可以察予之去留参寥新秋帖【行书十五行】
　　道潜顿首违濶滋久岂胜驰企迩来新秋气凉缅维山中住持法体清胜不肖昨以患祸羁囚呉门而闻询师逺来而老文亦未尝挥金见助益认风义之督感激尤深不肖自至东鲁日欲具书上问动止盖道逺无行李住还之便故不能如愿想高明有以谅之也未縁占对希以时重不宣道潜顿首再拜几圣寺主老丈八月五日
　　右参寥子道潜新秋帖真迹一卷眉山之门无虚士颉颃张秦表里元辨惟参寥为然防邑有西菩提寺盖师所居予屡过之是帖以庆元己未歳八月受之僧惟月盖师之的孙
　　赞曰帖中书督字法当为笃世间岂有不识字参寥子耶应世以文特师之粗于此乎何拘维以观其书寳真斋法书赞卷十八
　　钦定四库全书
　　寳真斋法书赞卷十九
　　宋　岳珂　撰
　　宋名人真迹
　　米元章书简帖上【两卷共二十九帖并行书第一第二第九第十一第十二第二十五帖各九行第三帖四行第四帖二十一行第五第八第十四第二十三第二十七第二十八帖各十行第六第七第十三第十六第十七第十八帖各十三行第十帖七行第十五第二十四帖各三行第十九帖十七行第二十第二十二帖各十二行第二十一帖十六行第二十六第二十九帖各十一行】
　　芾顿首再啓今岁当从圣奏计故事代之者即奏也使节到都八月半例以九月軷行司西上十月到国门我公可到南都左右复西也余并人吏西占芾顿首再拜芾顿首再拜防教二十一日望屈大斾雪图上纳横轴非不爱未见公所爱者耳留数日奉纳也向晩料峭起居万福谨奉状不宣芾顿首再拜大夫文节下太夫人玉裕万福不及拜别怏怏老妻伸奉洎赵妺郡君各希加爱加爱芾再拜
　　芾顿首再拜右丞资政春官恩主钧席仲春渐凉恭惟台候动止万福即日芾恩昨以四月忝命改官尽縁知奬没齿曷报六月被遣此邑闻台斾将至迟迟留七月以俟一识威采面感恩纪谒令弟始知不可俟抱悒之官近亦得命弟书始知对帘遂力疾作书以布下情其余俟趋省诣府造门叩阁所怀非纸所罄不宣门生米芾顿首再拜右丞资政春官恩主台席　谨空芾顿首启教审起居冲胜已支千条付邑脚钱既奉委惟所谕更不须申禀鲜禾方成更与放限十日佳般木亦须限外毋夺农时佳苦暑末可约过弊邑良食利人自爱草草芾顿首川宣徳明悊阁下
　　芾顿首再拜久违长者幸兹邂逅不谓行役莫获少延节旄以写倾慕昨日继至舟次不可俟留刺快快而归适雅诲且承食已首涂方寒千万珍养训仲相聚道意谨附使陈情手冻草草芾惶恐上运副朝散老兄节下
　　芾惶恐顿首专介踵门手教荷温眷有加自承盐邑还日夕排比宿司以俟临按杳不闻好音鄙弃下邑乃如此耶忽大热恭惟比日尊体清胜芾抱冰中夕公和惧旷莽有何所闻且以见教去替数月矣过热遂可买舟治行矣谨附使上谢不宣芾顿首再拜管勾推官丈阁下
　　芾顿首十日之欢足慰故人遂别心目凄断有兴除酒安乐大是尘生好事惟为亲珍摄今晩之意不怏归念之不已区区别啓楚州运勾石仲谋清修可爱试一见之芾顿首方回老弟人英　颍公相见道意今日不得同一笑恨恨珍重
　　芾顿首再啓比苗幕过道从舆卫于琅琊之间为泉石之乐恨不接游跖也滁天下佳山水且少过客谅称高怀正恐赐环在迩不能久彼畱也芾顿首再拜
　　芾惶恐顿首再拜啓大雨恭惟台候万福名笔为乱道遂尘汚矣七月一日大年约来蒲池阅邵伯瓜洲须十日一相见乃佳芾顿首成伯公　门中各惟清胜郎娘长茂芾再拜
　　芾顿首向承贻教无便久不得为答以致久仰之素想高明谅之春和道味何如一水之阻未遂展接千万珍厚有便数枉书为望草草芾顿首僧正文公
　　芾啓教昨夕经义真苏门生也待都佯不会却是惜岐首也今送去四十贤购于泗州一过宾陈主薄名师仲乃芸叟生甚艰扬有善传写者开节奉为吾顚出一千作手功画八本奉寄取幞头人来取也药乂夜来告梦云去一顚得一贤亦何所在不知何祥也纸足为大【案此帖文义多不可解疑有脱误】
　　芾即日防恩未即詹望伏乞对时精调兴寝下情防祝谨因便介附状起居不备门吏米芾顿首再拜运使大夫丈节下
　　六月二十日芾惶恐顿首上啓离润得干珍旋闻入列卿寺虽少雄飞未弄翰墨未副手相策足足不一贺也到官衰疾相仍拜启后时披晤未卜伏惟珍毓不备芾顿首再拜产和大监台座　濡须僻陋月十日无一递无一过客坐井底尔有干示下芾惶恐
　　芾顿首再拜经宿恭惟台候万福伏想般舟良劳神用俟到萧闲参见次前宠赐严命不许辞然今有所献公亦何辞以拒之通围愿随葺锦增光乆为选人钝滞非称也若不以为不恭愿检入谨奉啓不宣芾顿首再拜知府钤辖待制台座　砚在合内
　　芾顿首再拜君发太尉台座之拜违旋得官江湖归扫家山杜门不出人事殆绝比到都见陈予真承动静复知巳更王夫人之痛不觉嗟悼不能已复自咎不敏阻贡尺书以劳孝思内有慙负疚不能已比日台体起居何如谨奉啓通诚拳拳下情此不能宣芾顿首再拜君发太尉台座　小儿益长人物不凡伯时姻事有期未
　　芾顿首再拜彦和通判承议阁下端礼处拜违迄今不承音驿客至恭审到官冬序向凛伏惟神明扶持尊体起居万福芾衰晩如昨未卜展晤伏惟珍厚谨奉啓不宣芾顿首再拜彦和通判承议吾友阁下十一月十九日状
　　芾顿首再拜观使枢密太尉先生钧席伏审荣拜宸俞遂请归第天柱之任暂留时楝睿眷之重定将起矣惟初解浙西之节制聿居緑野之燕安神明掖扶气体泰定有足乐也芾以出入不得阻随杖屦看山挥麈詹企不极不备老弟子米芾顿首再拜观使枢密太尉先生钧席
　　芾顿首再拜至孝景温观察台座区区已曾奉疏流落三年重来京国恍如梦觉治居未定未及上谒专介及门喜孝履多福三两日诣慰既亲又与令侄同官不妨否更俟一言烛下方客起不宣芾惶恐上景温观察亲友台座
　　芾顿首再拜闻公有官职压人之说是何言欤公世德清茂才高望重越自小官慨然论天下事宜比马周此未足贺老友固不奉佞也望日文德门多见诸公独不见公何也癣方须得大叚酬劳方传恐前书真不逹耳芾顿首再拜知有令郎之戚此难遣者能书第二儿二十岁化去刳吾心肝至今晧白之由也癸未去国至今二儿二女老年何堪何堪再到【案此下有脱误】卒三姊夫交游丧尽情怀落魄不振不振
　　黻顿首再拜相从之乐自卯及已十五年矣自武林失恃遂发白齿落頺然一老翁若与公相遇他处宜不相识耳比来庆侍下起居何如偶洽光同官刘穆之行奉书千里相望何日会合临风怅然黻顿首通判朝奉君谟兄
　　老兄几子吾鼇儿十六矣又二子粗长黠后房进几人郭德乂见报知蜀中一邑都未得消息郭憨犹通直洛阳命顽健如昨湖外有何胜事岳麓云水为我致意黻顿首
　　贺知章草书唐人歌诗往往及之今有人收得否试托问之黻
　　向承惠洪氏石刻多感往岁谢公处得之想其真迹精妙何当一见之家藏墨迹数本今以石刻奉寄一笑辄欲以告身质过数日奉迁如何黻顿首
　　芾顿首启适奉贺留刺晚来起居万福舟兵自到日支钱饿得欲死今日旬下支一料米去告指挥日支与米为幸主簿甚严传语皆不答闻有甚条贯吁可畏哉谨奉启咨叩勿泄此语恐相恼不一一忉忉芾顿首再拜道济通判中大夫
　　芾顿首启知曾赐教使下失去感愧异常知西第已为人货已遣人去辍盖一相知也若人口少别辍得一位与之甚幸甚幸诸处寻屋不得园中屋得数间芾亦可居也且望留意不敢忘徳草草芾顿首太保吾亲芾顿首再启防眷有素不敢自外具有丹赤仰干左右芾今任不碍举辟管勾文字或帐司得备驱策敢不自竭芾六月正满三十个月百指畏暑西上而贫无桂玉之费傥恩私仰戴山岳芾惶恐顿首
　　知庵成自逸仰慕不已雨多种植必皆青活弊庵前栢活否更求数株益之黄鹤家山前水池水不乏否告问主者若不乏不须问也寳晋必蒙照管恐损漏开春求宣明东归老拖曳不行也天啓曾有书去逹否芾顿首米元章书简帖下【三卷共三十五帖并行书第一第二十五第二十四第二十　　帖各七行第二第八第十六第二十五第二十八帖各十一行第三第十二第十七第二十三第二十五帖各九行第四第十九帖各八行第五六行第九第三十二第三十三第三十四帖各六行第六第十四第三十一帖各十三行第七第十三第二十帖各十二行第十一第二十一第二十二第二十七帖各三行第十八帖十八行第二十六第三十帖各五行】
　　芾启早略一揖未慰久别承来语久候无耗故困惫归息倾仰倾仰来早愿同令兄见临一饭讫同至山房然后归治行未晩也切切余面罄草草芾顿首致平国士芾顿首再拜右史舍人老兄阁下手翰贶尚方珍醴拜嘉增幸来日当引九日拜临顾之辱并叙谢意谨奉启不能罄所言芾顿首再拜希圣舍人亲家台座　来日东华得一介相引乎吏部至今不见人来耳
　　芾顿首再启行日伏尊造枉驾水次不遑迎谒内积悚恐不审尊兄资政何日到阙欲拜状也芾疎谬正托德门每赐训督使逃罪戾至幸至幸芾顿首再拜黻启前人回郡官访及方下船着公服又欲即行故草草数字必不怪也辄假小舟至敦送彦诚观师还寺舟至即西至幸如期少顷至也余到润留书复古次百冗草草芾顿首不二禅师故人
　　黻顿首雨寒安胜不知在施水资圣奉寻不见快快张公必拜见晩归可少【案此下永乐大典原本缺】黻顿首　彦诚观师同此
　　芾顿首再拜运副奉议明公节下去陈闻使节至许至建雄镇专介上状久之廻至云汝还台阻一披晤此情怅然故再奉啓并前状上纳霜寒深冷恭惟尊体动止万福区区已具右状中者不重述不宣芾顿首再拜运副奉议明公节下十一日状
　　芾惶恐再拜私居杜门以禅悦为乐彦舟去后不闻左右动静向风永懐不能已已腊寒比日官况何如门中上下均庆去岁之念必少弥忘闻其素属疾非小儿五日间忽然不见防法有如是不以禅悦何以为遣者腊寒千万珍重二月或所请宫观不报即扣阁惟珍葆珍葆芾顿首再拜厚之知府学士德友
　　芾顿首再拜昨日烦聒出京始一饱也经宿起居冲胜白熟求四枚差小者卓上碧水晶与老騃压纸可否以呉顾道约来相见故未行早饭了东迈依依奈何奈何芾惶恐上厚之宫使学士思旧　范寛四幅赠老友如何
　　二十五日芾上启得十四日书知已到官虽国士失进躐之序聊为知已屈甚善甚善专启叙懐芾顿首再拜彦舟学士枢僚仁友
　　黻启昨日承教直夜不及答午间得暇访及面叙俸钱支使之数属出外邑五七日比画能一逰寺乎草草芾顿首上公震太尉台座
　　芾惶恐敎审台候万福牌写了乆将谓已取去来日遣人来幷今日者来取儿子入寺检未得也区区别启芾惶恐上公震太尉台座
　　三月十一日芾顿首啓衰老误恩宠径西不得少留以承二君子动止伏惟珍爱珍爱芾顿首再拜安中学士吏部二友麾下
　　芾顿首再拜运使大夫丈节下昨以手拙附专介以代占谢恭想已逹左右即日春和恭惟神明相佑尊候动止万福
　　芾再啓高邮不须乱置生事蹔居非吾乡我里无人勾副定国是也牵复既去只养别人四时纂要四月一雨又主旱请借一阅道路人言高邮依旧水雨雪不少不知果否昨过彼时水见邵伯以次数道通湖港皆以土填塞断从初救田今合放开耳想不一处豪姓因而擅之恐非公家利也芾顿首再拜
　　芾惶恐前辱临顾两日打粮借人未得翌日驰造尊胜至今不见石工特来许借告给付区区面罄不宣芾顿首太易吾友
　　芾启适方上状使至辱敎欣审晚刻尊候万福幷蒙佳茗为贶并深感悚来日朝晩幸临屈一饭也区区容面叙且奉此为谢不宣芾再拜志行通判承议老兄芾顿首再拜初热恭惟神明相佑尊体万福宾老以英才受睿知布上寛书暂至泽国而芾以官期当去不得少楼清芘以此为恨耳芾顿首再拜
　　十一月二十一日芾顿首上记留守大资政丈钧座私居乏人数探伺竟阻追攀大斾此情惘惘念蒙令弟拂拭而久与明甫游也故自竭有以献惟公宏恕其愚而矜其志之善也愿公开懐以待天下之士犹恐人人不自信勿以泥涂之久懐廷尉牓门之心深闭固拒以絶天下之士愿以常情处人而躬行高世之事忘恩怨会通一致出人意外晏然为明主安一世之人起治功致太平此为下识之所瞻望中夜而兴披衣呵笔草畧死罪死罪门吏米芾顿首再拜
　　右简尺先臣芾真迹臣米友仁鉴定恭跋【行书二行】
　　芾顿首再啓故人作发运使都不照管下邑今十连作帅当似临淮县长官时故事但一片心脾依旧佳在不知委悉得过否芾惶恐再拜
　　倅同官来江宁少小相识父处刁幕熟乡人一戎同官来须少过从亦是未得报间同出入游山之人三处是饭主人贵人出入难不敢牵率知客位榜甚严此为常人设耳岂米老有不得船之理呵呵俟面千也芾惶恐再拜【案此帖首行应有脱误】
　　糖霜大治喉咽甘幸尤能发散含花佳芾顿首
　　真麝香一剂置痛处薰透气立安芾谘
　　老妻上问夫人玉体万福杨老夫人乍到未得去拜屈同官于此得欵还往也才囘谒杨签归便行知有人在彼故立草草作数字不得周悉书表司与假遂令小官作书不罪不罪芾再拜
　　芾顿首启昨日特承宠临属王氏兄弟饭遂阻于门迎留以朝衔谨先上纳旦夕祗造不宣芾顿首再拜景仁通判宣德兄
　　芾顿首再拜在无为一书作广州题逹未衰老忽西去出意外忧畏而已因赏心亭与元龙属酒选三丽人歌自作词云有人去广德立作此书用致詹仰草草不罪不罪芾惶恐司谏台座　门中各安胜安胜
　　右楮纸诗书等十幅先臣芾晩年真迹臣米友仁鉴定恭跋【诗摘在诗文帖中】
　　芾顿首再拜丹阳人安旧治偃藩上游琴尊足以自适时来则为苍生起耳芾顿首再拜
　　海岱絶唱已刻于柱与刘颠者对也非二颠者不刻芾顿首七月六日
　　芾顿首再拜运使大卿台座春序向和恭惟澄清之暇神明相佑德履起居万福芾被遣俟命于左右已次于润舟大水涨过桥不得未即参侍伏乞为上珍厚专介上啓不备芾顿首再拜运使大台座
　　黻补填尚少八日以新府公至理须出见来日且参假登舟至真滁日移疾报本州不审尊意如何黻恩有素不胜倾倒之至黻顿首再拜
　　芾惶恐来早为一麫江楼少延道韵只今被衣在此烹茶久俟芾惶恐府公少监大夫公
　　芾惶恐再拜彦稽提举太史公甲兄节下抱疾之官十日九假事皆委薛侯改双槐堂为宁一堂射堂雨败堵悉见北山万叠名曰仰止堂于甲兄可谓无负矣芾衰老之人每临一事欲仰兄精力不已力疾答专使不宣芾惶恐顿首彦稽太史公提举节下四月旦日状芾啓衰晩辱误恩法不可辞秪益悚惧教贺重其慙悚附使具此草草芾顿首亦虚吾友
　　不烦如此前言甚易当必不到入台章也呵呵
　　饿杀客也芾顿首安中吾友
　　昨夕作此简未及遣承宠诲荷垂眷今早食后作【案作字上下有阙文】晩阻城外约来早告顾舟中北城外一饭幸甚幸甚芾顿首
　　芾顿首再拜先白吾友疎展晤思企暑中起居何如小儿未闻师诲愿以童蒙之道处之谨遣侍笔硏于左右惟久要终始造成之悚悚异日报徳不宣芾顿首再拜先白吾友　同舍万福
　　右崇宁南宫舍人寳晋米公芾字元章书简帖真迹六十四幅分五卷中兴初思陵以万几之睱垂意笔法始好黄庭坚书故戒石之铭以颁而方国一劄遂皆似之后复好公书以其子敷文阁直学士友仁侍清燕而宸翰之体遂大变追晋轥唐前无合作珂家所藏诏墨几百轴以岁月攷之良是故绍兴间公书尽归九禁而世罕传最后赤水得珠頣神北内躬御寳跗制翰墨志多纪公遣事益知帝心简注惟公是嗜是帖多天上本间有内府图书及绍兴寳玺在焉前五帖嘉泰壬戊岁正月得之中都范氏次十帖开禧丁卯岁五月得之李奉宁客何师说又次四十帖嘉定戊辰岁二月得之京师官鬻又次九帖己巳岁八月得之豫章朱氏颠未印识全及半者通五十所赞曰论书自晋始盖因其风俗之清而流之于妍降而六代又以其习尚之笃而溺之于专维唐设科身判书言作成自初欧禇争先薛靓张颠顔真迎便中世而后虽经生楷隶犹得以扬镳而鸣鞭五季日卑我宋兴焉士以徳进舍艺之偏既窒其进取之涂故世之以书名家者皆不杂以人而纯乎天更八叶之豫丰乃设学而详延有芾者出集其大全盖繇羲献而来遡崇观而前或营萃以拔棘或宫墙而及肩或小醇而大疵或舍正而取权六书之统殆所谓芾之死不得其传也巘巘乔岳洋洋大川草木风云波涛蛟鼋我系此评其然岂然较三十里后八百年米元章灵峯行记帖【大字楷书十二行】
　　邵防胡端修呉亮米芾同游灵峯寳刹崇宁甲申五月望日书
　　易安居士一日携前人墨迹临顾中有先子畱题拜观不胜感泣先子寻常为字但乘兴而为之今之数句可比万金千两耳呵呵敷文阁直学士右朝议大夫提举佑神观友仁谨跋【行书十行】
　　右寳晋米公灵峯行记真迹一卷天下未尝无胜游惟人与境称而后传久其次以文其次以字画攷乎此亦可观矣寳庆丙戌秋得之京口故藏易安室有元晖跋语系焉
　　赞曰永和之兰亭列序时人文字之不磨千载莫邻彼睎顔之徒虽未足伦观其所传亦庶几彷佛乎清尘
　　米元章获砚帖【草书十一行】
　　仆今日获天下大奇砚世未有也他日使公钦赏不已石佳发墨眼大如钱大小适中浑厚古雅平生收端砚未有此比异日方知不诬也公家鳯池空大不适用尔今嵗有此奇获真丙辛天地合也问九哥可知
　　右十行皆吾家旧所收悉为邦人得之多以归好事翟佑之盖晚年字也子友仁审定真迹
　　右寳晋米公获砚帖真迹一卷予作砚山园先一岁得砚山诗表英光堂将以殿帖谓足以大全矣锡山郑子恭时中一旦来访谓家有获砚帖必与砚山事实相表里欲持以见归予喜亟问亟求不愆于约居一月而帖至攷之非砚山也盖他一砚耳而其言郑重如是予尝读山林集有一帖曰辱教须寳砚去心者为失心之人去首者乃项羽也砚为吾首谁人教唆事须根究然而复有一说徐梨花人多识之请携去遍示识者若可当砚犹为少存交情长年报答必欲吾首亦不免永镇乌江两手下分付且只成甚头脑便希昆仲命驾早膳面议之噫嚱砚尤物耳固真足寳耶足寳矣固可以比首耶观此寳晋之于砚亦可谓溺矣不特砚又连以山而肯易一居其江山在胸次足夺尤物之累如此亦可见不凡今乃见园于予而又得是帖以表澄之特书屡书又可以见帖而列之耶帖之言曰丙辛天地合而得是砚按寳晋生以辛卯术家以天地合言则丙戊岁在大观之元如寳晋因得右军王略帖作太师行固尝以丙辛合论得帖之月日矣帖与砚均在所重理固然耳而叶石林热语曰米芾诙谲好奇在真州尝谒蔡太保攸于舟中攸出所藏右军王略帖示之芾惊叹求以他画换易攸意以为难芾曰公若不见从某不复生即投此江死矣因大呼据船舷欲坠攸遽与之是砚也首也帖也身也一而已予据此江山得无愧耶砚山易居在何年不复可攷而是获砚帖公之子友仁指为暮年字攻其岁月盖仙去前一岁也岂砚山已去而他砚无可属意者又将因是以寄懐耶得帖之岁盖绍定戊子月乙卯日甲子云
　　赞曰公谓是砚生平之所无彼美砚山乃易其所居既舍其所寳聊假以自娯其亦人之情欤
　　米元章四大字帖【绢本】
　　智慧清净
　　右宝晋米公四大字真迹一轴寳晋书伟矣而盈尺之字世亦罕传寳庆乙酉岁十月得此于王文忠之孙上有先朝内府印已糜损不可复识盖故家所藏之杰出者
　　赞曰昔大令书壁作方丈大字观者至数百人盖能书家尝以收敛观楷则而以纵放观精神予观此书大不失伦盖自智而慧者笔下有天之真悟而惟清与净者胷中无一防之尘也
　　米元章曹子建应诏诗帖【行书六十六行尾记匹行翼衡作翼翼税此作税北如醒作如醒当是笔误】
　　肃承明诏应防皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重阴匪息虽有糇粮饥不遑食望城不过面邑不游仆夫警策平路是由驷蔼蔼扬镳漂沫流风翼翼轻云承葢渉涧之滨縁山之隈遵彼河浒黄坂是阶西济关谷或降或升騑骖倦路载寝载兴将朝圣皇匪敢宴宁弭节长骛指日遄征前驱举燧后乘抗旌轮不辍运銮无废声爰曁帝室税北西墉嘉诏未赐朝觐莫从仰瞻城阈俯惟阙庭长懐永慕忧心如醒　曹植应诏
　　芾醉书于寳晋斋
　　右寳晋米公曹子建应诏诗帖真迹一卷帖凡二百有一字字字清劲如太液黄鹄商山紫芝骞云吐虹各有出世间意醉中之天真盖于是有神矣此先君秘笈第一物也得于淳之戊戌后五十年乃克赞之
　　赞曰吁嗟乎丕摧干弱支予读此诗何异乎煮豆而燃萁吊古以诗观帖以奇瑶钿银泥以侈厥题米元章蚕赋帖【行书六十七行】
　　里有织妇蓍簪葛帔顔色憔顇喟然而让于蚕曰予工女也惟化治丝枲是司惟服勤组紃是力世受蚕事以蕃天财尔之未生我则浴而种以俟化尔之既育我则饬其器以祗事尔食有节我则采柔桑以荐焉尔处不慁我则佴温室以养焉尔惟有神我则蠲其祀而未尝渎也尔惟欲茧我则趣其具而不敢慢也尔欲显素丝之洁我则具缲盆绎器以奉之尔欲布幅利之德我则操鸣机密杼以成之春夏之勤则髪蓬不及膏秋冬之织则手胝无所代予之于子可谓殚其力矣今天下文绣被墙宇予卒岁无褐缇帛饰犬马予终身防纬宁我未究其术将尔忘力于我耶蚕应之曰嘻予虽微生亦禀元气上符龙精下同马类昔在上世皮食肉未知为冠冕衣裳之等也未知御雪霜风雨之具也当斯之时余得与蠕动之俦相忘于生生之域蠢然无见豢之乐然无就烹之苦自大道既隐圣人成能先蚕氏利我之生蕃我以术因丝以代毳因帛以易韦幼者不寒者者不病自是民患弭而余生残矣然自五代以降虽天子之后不敢加尊于我每岁命元日亲率嫔御祀于北郊筑宫临川献茧成服非天城宗庙黼黻无所备非礼乐车服旂裳无所设非驭祀无制币非聘贤无束帛至纤至悉衣裳万物女子无贵贱皆尽心于蚕是以四海之大亿民之众无游手而有余帛矣秦汉而下本摇未荡树奢媒以广君欲开利涂以穷民力云锦雾縠之巧岁变霜绡冰纨之名日出亲桑之礼頽于上灾身之服流于下倡人嬖妾被后饰者以千计桀民大贾僭君服者盖百数一室御绩而千屋垂绘十人漂絮而万失挟纩虽使蚕被于野茧盈于车朝收暮成犹不能给况役少以奉众破实而为华哉方且规规然重商人衣丝之条罢斋官贡服之职衣戈绨以示俭袭大练以去华是犹捧由堙尾闾之深覆杯救昆岗之烈波惊风动谁能御之由斯而言则予之功非欲厚古而薄今时之异也子之织非欲啬身以侈物化使然也二者交坠于道奚独怨我哉且古姜嫄太姒皆执子之勤今欲以一已之劳而让我过矣于是织妇不能诘而终身寒云右寳晋米公蚕赋帖真迹一卷有内府及楚胄印各一寳庆乙酉得之中都鬻书呉氏笔力差似少年时赞曰桑柘之利被天下而不足以芘一女鬓蓬手筥而身不缕云织露组便疏曲戸世之类此者又何可胜数是将谁尤曰本是务彼弃我取维终以无窭米元章黄龙赞帖【行书十八行】
　　米芾黄龙真赞【髙宗皇帝御书】
　　的的曹溪一防开从兹驴足踏尘埃黄龙若不三接争得东林八转来
　　黄龙真赞米元章壬申岁同君发伯充国休过访因戏书
　　右寳晋米公黄龙赞大字帖真迹一卷高宗皇帝亲题其褾有楚胄印四小玺一笔势精健意象淳古盖老作云嘉定癸未七月得之维扬
　　赞曰华胄遥遥楚国宗风的的曹溪唤起争名米老奎光长照珍题
　　米元章狱空行帖【行书五十二行】
　　狱空行寄献府公朝奉麾下涟水令米芾惶恐
　　楚州五邑口百万扰静尽系太守公政由吏人民乃扰政由太守民气通安土乐生善民欲恶民惟欲与吏同太守无能不戢吏精力不给吏乃庸两狱百间塞有罪有耳未闻一日空晋昌唐公名世后清风素节为时宗五更三防运精思众人安寝吏计穷百姓小妄赦不罪庶几小屈能自致五色来者初亦彚久而官悚吏皆畏虽欲呼之亦不至乃知狱空空有理百万无寃无枉吏来者迎刃无留滞赦来雨狱久无事太守政声既如是廉车旁午目所备胡不剡章上天子追风早来促公起去入省闱或使指吏皆欲去民欲留我祝公去岂同吏长坂大车程万里
　　右宝晋米公狱空行帖真迹一卷字故写碧牋上天书浓墨盖当时投之郡将唐君者江之庐山宫日太平有黄冠以好事称多蓄法书予托刘君道谦赎得此篇时嘉定癸酉八月也
　　赞曰事上官当以信溢美而言是谓私徇唐君果何人而得此于寳晋予盖于是三叹则前朝之得士而未暇及笔法之神隽也
　　米元章四大字诗帖【案此帖行数标法原本缺佚】
　　鸥鹭寒依水蒹葭静靡风朝烟开雨细轻素淡山重过当涂
　　一园松竹冷隂森犹得桓公叹可临却叵【案英光集作匹】刘琨看左传玉壶徒缺误雄心　青山
　　赏心亭上羣山雪三夕丹渊借月华呤尽江南清絶趣亟行归觐紫皇家　鉴远楼
　　昔梦浮生定是非家山且喜隔年归扁舟又出栏湖闸出处初心老更违　拜书学博士作
　　右寳晋米公四大字诗帖真迹两轴公笔力雄伟而大字尤奇此诗比智慧淸净字本不侔而气象轩豁卷舒之已具全体所谓精神楷则盖策之矣第二诗杂用桓元子刘越石王处仲事语意殆不联属似记忆之误必有能辨之者诗得之京口绍定戊子三月戊子
　　赞曰四诗之作句新而词伉两轴之书意轩而神王合此名迹奇变万状予得此诗季春旣望风激海而溅雾月穿云而崩浪开函卷舒于小万有之上作而叹曰是可以领略山川之清壮矣予方望紫烟之岫具黄之舫友二妙于百载寓三叹于一倡正使持此而列衡门之素壁亦足对云锦之九叠而夸瀑布之千丈也
　　米元章海岳诗帖【行书十七行】
　　仲若呼不闻孝然呌不应东海衮底浪南山入云径西南嵯峨者起伏巧相竞火轮激刚风倒化紫金境枕石不知冷鼓腹歌更逈
　　右大字海岳庵杂诗先臣芾真迹臣米友仁鉴定恭跋【行书二行】
　　右寳晋米公海岳杂诗帖真迹一卷御府之印小米之跋具焉予始司淮左之饷肇整是园作海岳堂尝勒石为记谓海岳在甘露之下继而城东得故基或谓予前记为误予曰皆是也蔡肇天启铭公之墓曰过润爱其江山遂定居焉北固既火作庵城东号海岳日哦其间为吾州佳絶之观是未火之前在甘露旣大之后自西而东矣海岳之名固也而地则不同昔在甘露谓江为海谓北固为岳小矣絜之以东谓海为海谓四岳为岳顾不大哉今视其地信然此杂诗者固其地欤蔡绦铁围山丛谈曰江南李氏后主常宝一砚山径长才逾尺前耸三十六峯皆大犹手指左右则隐引两阜坡陀而中凿为砚及江南国破砚山因流转数士人家为米老元章得后米老之归丹阳也将卜宅久弗就而苏仲恭学士之弟者才时孙也号称好事有甘露寺下并江一古基多羣木盖唐晋人所居时米欲得宅而苏觊得砚于是王彦昭侍郎兄弟与登北固共为之和防苏米竟相易米后号海岳庵者是也砚山藏苏氏未几索入九禁矣时东坡公亦曾作一砚山米老则有二其一曰芙蓉者颇屈奇后主上亦自为二砚山焉视江南所寳流亚尔吾在政和末待罪时尝预召入万岁洞至砚阁得尽见之噫易之诚是也岂居之先后有异而传闻者至于异辞欤今甘露寺下为絶壁又岂有所谓羣木唐晋人之居公之未东遗址盖在鳌门鳯池之间所谓并江者尤疎也予家有公所藏大令十二月帖上有东海岳印海岳之有东西尤足为的证绍定戊子二月客有在中都闻予新砚山者持以售予因订其详以系斯赞
　　赞曰海岳之东西见于印而騐于碑观乎此诗景与物随于虖噫嘻此皆是也夫岂复有今是而昨非江汤汤其不移山窿窿其不亏登兮览兮予言其如之











　　寳真斋法书赞卷十九
　　钦定四库全书
　　宝真斋法书赞卷二十
　　宋　岳珂　撰
　　宋名人真迹
　　米元章砚山诗帖【行书八行】
　　山砚云时抱奁书客不传北窗多异气正对净名天右先臣芾大字二诗五幅【案砚山诗止一首与二诗五幅之语不符当是友仁所跋本二诗而珂但得其一耳】臣米友仁鉴定防跋【行书二行】
　　右宝书米公砚山诗帖真迹一卷砚山者公平生所寳也老谋菟裘遂以易海岳之居予固言之矣治饷京口既得旧址兔葵燕麦动懐人之叹因筑围建祠以奉公一日觞客鹏云楼上客郑君猷视园之扁谓笈中甞藏公砚山诗取而是之良是赎以得之盖绍定戊子之四月因刻以殿英光之帖
　　赞曰壶岭九华营是一枝何异乎持琬琰以易羊皮砚之不存而宝此诗抑类乎舎鱼兔而守筌蹄不我后先得于斯是几席江山庶几见之
　　米元章甘露诗帖【行书二十行】
　　欲雨气不透庭梧有栖烟回首望北固云藏浄名天呼童速具舆凭高揽山川隠见岂不好开霁景固全须臾刚风流湛湛清露圆归涂知有伴华月上丹渊　甘露作呈夷旷
　　右寳晋米公甘露诗帖真迹一卷甘露之胜伟矣公诗竒笔劲亦复称之予皆未暇论独详味呼舆及归涂作伴之语公之居必在山之趾殆是海岳未火时他日既东当不复能竟夕徃来矣山有鳯凰池丹渊盖指此予于是益信予之记跋皆粗有依据绍定戊子四月得之苏台王氏纸素少暗故湛湛如碧云色有藏书家印四字画尤飘劲于平时实今世竒帖赞曰公甞有浄名之诗曰殷勤顾景物为尔老南徐攷乎此篇则出无晴雨之待观无阴霁之殊昼呼竹舆墓咏归涂既不舎于斯须其心迩于海岳之故庐如曰易砚山之宝储登楼平章维王及苏自西徂东乃获奠居此所谓舎其旧而新是图予固因以验予记与跋之皆不诬也
　　米元章宝月观诗帖【行书十一行】
　　新创亭观之盛又非海岱比也寳月观用观风楼基高出云表诗曰浊尽尘难掩光分逐露圆香清得桂子珠莹坠花钿求一篇见海月处也
　　右寳晋米公观月楼诗帖真迹一卷海岱在涟漪是盖公宰邑时所作者本杂书简帖中亦摘取而别之繋以赞云
　　赞曰月之行空四海清辉岂独于一观见之览层宇之翚地高而天随而后可以观公之诗
　　米元章鉴逺前诗帖【行书二十一行】
　　夜登鉴逺观江南野烧作
　　君不见红旗一卷无奔北龙让将军初下蜀又不见天兵十万领潘曹百文灵旗照江国高楼夜灯有健赏江南野烧深山谷烈势已觉逼南辰龙蛇血膏如爆竹故应玉石俱被焚老樵拾炭拾斧斤长松巨梓中大厦一随烈焰同埃尘人言木自为风戛木中生火自焚爇欲知利害日相应此火害人尤躁爇　芾上呈
　　右宝晋米公鉴逺前诗帖真迹一卷帖有四印出贵臣家嘉定戊辰官鬻于鄽肆德清李氏得之予又赎之李氏其笔法盖老作云
　　赞曰登览之胜随寓有感野烧之观玉石俱惨逞志一快忘彼物情是以老氏恶夫佳兵观乎观乎彼以为观而予以为惩
　　米元章鉴逺后诗帖【行书十三行】
　　鸥鹭寒依水蒹葭静靡风朝烟开雨细轻素淡山重鉴逺楼米老【案是诗已见前四大字诗帖中题云过当涂与寳晋英光集所载合今复出于此而复书云鉴逺楼米老疑是诗本系过当涂所作而复于鉴逺楼书之珂遂以为鉴逺后诗云】
　　右寳晋米公鉴逺后诗帖真迹一卷绍定戊子嵗二月得之平江莫氏莫盖寳晋家戚旧云
　　赞曰野烧之观予甞以为叹此诗之存予又以为欣一鉴逺耳而戚休之以身天乎非人
　　米元章即事诗帖【行书十一行】
　　不应武康清溪之檄端居即事呈淮阳建昌二太守辰溪监郡三公芾上
　　秘箧大开千古到雪图小挂满堂寒墨浓员峤蜂孤起枕冷燕山玉一团圆扇古人蜂雀意清风四海弟兄欢闭闗不谢勤来客畏署非縁懒作官凫胫欲长宁可益蜩枝求足已能胖有时惊觉神瀵梦北里新声舞翠鸾右宝晋米公即事诗帖真迹一卷按书史公游相国得雪图为富韩公之壻范大圭持去其记甚详今此所挂岂别一王维耶且畏暑不应檄自开秘笈而勤来之客不拒想皆枢言康公志东軰耳又不知二太守一监郡果何如人也帖本与诸小帖同得别而出之
　　赞曰平时不可告以情之客自不得以窥秘笈而况乎畏暑与闭闗三公得此诗固必能进退如理据空案以观者也旁无梅子平又乌知垂涎于满堂之寒塞马得失海沤徃还当不足以隔四海兄弟之欢画史之浪传予意其当据此诗以删之也
　　米元章催租诗帖【行书八行】
　　一司日日下赈济一司旦旦催租税单状请出且抄纳【弊邑以身当夏税之责不令受赈时催】百姓眼中聊一视白头县令受薄禄不敢鞭笞怒上帝救民无术告朝廷监庙东归早相乞　芾呈
　　右宝晋米公催租诗帖真迹一卷诗亦在羣帖中摘出嵗月不可攷意当在公为涟水雍邱时
　　赞曰赈济者何人催租者何司有令如斯而无救于背驰此古人所以设官以采诗也
　　米元章槐前竹后诗帖【行书五行】
　　槐前竹后午阴繁壶岭华胥屡徃还雅兴欲为十客具人和端使一身闲
　　古洲居士曽观【草书一行】
　　元章字画脱尽笔墨畦迳无一尘俗气是可宝玩槩敬书【行书三行】
　　右寳晋米公槐前竹后诗帖真迹一卷有楚胄印一绍定戊子予在京口得之亦婺将张松家物也砚山槐竹似矣饷事日殷安得身闲如公之赋诗乎予于是有感焉
　　赞曰槐竹之与居栩栩乎华胥予方发韩滉之连舻午阴之繁维以驱原隰之车盖健羡乎一身之闲所以纵玩乎八体之书
　　米元章万籁诗帖【行书八行】
　　万籁寒深响羣山隠映开迟迟暮钟里且唤竹舆来右寳晋米公万籁诗帖真迹一卷按此亦甘露作也寒夜鸣钟犹不废登览江上风月公胸中固有之矣帖与甘露诗同得亦有藏书家印四
　　赞曰甘露之江山世固指为天下之第一矣而况公胸中自有烟霞之痼疾耶予甞持斯帖据狠日望淮海吊今昔慨然叹曰神州沈陆固当待一代之英雄名胜风流亦必属百年之翰墨也
　　米元章壮观前诗帖【行书二十五行两诗连书】
　　无涯小智日营营昔昔浮生梦数惊重到白沙登壮观江湖醉眼蹔揩明
　　梦寐中间得鹿时孔轲如在定能知江山胜处频倾酒我是当年谢客儿
　　右宝晋米公壮观前诗帖真迹一卷有内殿图书五绍定小玺一其子友仁鉴定于后按山林集甞有是赋泱泱乎瑰辞雄谈前无卿云殆与是诗相为表里信哉山川清竒樽爼名胜要川龌龊尘埃者所可与议也嘉定甲戌十一月予在中都得之鄽鬻者赞曰北山之麓有竒观景絶人竒乃无间赋非雕虫句有眼千古雄姿想萧散我观此卷字老孏犹似古彛亲数颒借公旧诗聊永叹跪阅墨皇三复返米元章壮观后帖【行书十一行】
　　同二公游壮观上呈府公工部芾
　　壮观不到俄四朞丁宁老思模雄竒羣山势活各奔走大川气敛合众离苍嵌留雪玉刻巧碧落静滑红轮驰寒潮不生九泽冻行胶与子约再来
　　右寳晋米公壮观后诗帖真迹一卷亦在旧帖中公于壮观拳拳如此胸次可知也
　　赞曰四朞之不到雪与日杲停舟不棹无嫌平冲冒出此诗画摹写天巧观之壮思之老诗乎可攷米元章姑孰诗帖【行书二十二行】
　　下舆照涧数星星一世还如隔世经不见山东李十二青山山色只青青
　　过姑孰作海岳米老
　　右姑孰诗大字先臣芾真迹臣米友仁鉴定防跋右寳晋米公姑孰诗帖真迹一卷短轴大字笔老意真有其子友仁跋凢玺印十有七厯厯咸具诗盖为宫锦谪仙而作千载相望可以绍遗躅矣寳庆乙酉四月予得之京师鄽鬻者开卷叹息因赓其诗以为之赞
　　赞曰天上文章一酒星生平只欠换鹅经竒才逸思通千古留待南宫眼为青
　　米元章道林诗帖【行书十四行】
　　陟巘不自期孤云挂松顶一揖不相期飞去无留影云已去泉更长云泉毕世友相得每相思
　　涟漪瑞墨堂书
　　先子道林小诗一首友仁鉴定真迹谨跋【行书二行】
　　米元章字画类能用其所长徃徃不择纸笔皆得如意至于险怪脱略虽其病处亦自成研者也庆元戊午秋八月周题【行书四行】
　　右宝晋米公道林诗帖真迹一卷有其子友仁鉴定他迹皆着臣名惟此则否盖士夫家所藏于取正于友仁者也予开禧丙寅以南徐庾吏被檄犒师宿泗至于涟漪荒垒頽垣中有十数立石皆灵壁竒甚狐榛免葵芜秽埋没或指谓予曰此瑞墨堂故基后二十三年而得此帖于京口道林在三湘间岂涟漪别有其名耶极目莾苍又岂云泉松阴随时变迁耶不然则友仁之鉴定或在他帖而此诗非道林之真耶按山林集诗无名特系之瑞墨堂是拾遣者亦不得而攷耶赞之以传疑焉
　　赞曰道林之名予不得而知云泉松石之胜写于涟漪必其地之景物足以称其诗也今其陈迹杳然已无复遗予盖甞登瑞墨之基渺一境之陂陀皆平芜与荒畦又恶覩所谓毕世相忘之奇泉侈云归松桥斧随世固多有之而予独于此奇其北向之悲也米元章赏心诗帖【行书十行尾记二行共二十字案二十字原注云十行恐有误尾记二行亦脱去今并仍原本】
　　晴新山色黛风纵芦花雪尽日倚雕栏寒宵低细月右寳晋米公赏心诗帖真迹一卷嘉定己邜予漕江东屡登赏心访卧雪之图问坡仙之迹独未知有是也后八年二月于京口得之以三万钱予欣然盖自庆未始得闻也意如寳晋者岂知百余年后为人作三万钱地耶
　　赞曰金陵之赏心天下之奇观真足以当南宫之诗【阙】

















　　右银青光禄大夫守尚书右仆射兼中书侍郎上柱国鲁郡开国公曽布撰奉议郎充江淮荆浙等路制置发运司管勾文字武骑尉赐绯鱼袋米芾书龙图阁学士朝请大夫知州军州事兼管内观农使上防军曲阜县开国子赐紫金鱼袋曽肇篆盖
　　治平中余为海州怀仁令而永康陈君实佐余为主簿余与君皆少且壮相得甚适后六年余以翰林学士判司农寺荐君为勾当公事余谕事贬番易君亦以忧去又二十年余在政府而君复官守京师又七年君以疾卒明年其子次中缞服自浙东来再拜且哭愿得铭也余与君游四十年而又以仲孙之孙妻次中铭讵可辞君讳恺字济公婺州之永康人曽祖思逺祖文授父亿知名朝奉君与大父相继卒君力学有大志少以文采知名朝奉君与大父相继卒君未及冠家故贫无赀丧祭冠婚悉倚君以办其余力已能嫁兄弟之女未嫁者登治平四年进士第初仕盖懐仁也徙光州军事推官知庐州合淝县丞事熙宁中神考肇新百度弛徭役以寛民力修水土以敦本业更常平敛散之法以恤贫弱凢经画民事一委之司农故司农最号要地为从事者实一时高选然经始之际四方以利害言无虚日君从容研究织悉通解时以为称职迁著作佐郎且命按察淮西农田保甲等事召对便殿复使淮浙两路嵗大旱民转从于道君移文郡县赈恤之婺为甚饥殍枕藉君欲发常平之粟以纾其急部使者噤不肯从君顾而言曰吾衔命使一方民疾苦若是傥不能尽力于斯实辱君命且君职在亷察尔终能与我违戾耶责固在我尔安无恐乃大开仓廪民頼以活部使者由是衔之君之出使里人有击鲜酾酒以劳之者而使者以在所部乃以君为墨而置之狱有司传至卒坐法免议者以君为哲宗践阼以恩复宣徳郎监福州海口镇盐税徙光禄寺丞分司南京已而朝廷知其非辜悉除其罪以迁为郧国忠正武昌军三院大小学教授秩满除通判熙州未行改管勾步军司差拨剰员所今天子嗣位赐五品服累迁至朝散郎飞骑尉元符三年七月属疾谓其子曰吾且死亟告老以归乃屏医药不复询家事旬日而卒实癸巳日也享年六十有六以崇宁元年三月十七日壬申葬于龙山之北原娶钱氏封金华县君子男五人长曰次牧太庙斋郎次曰次公次曰次中擢进士第为峡州安逺县尉次曰次仲次道与次公举进士女三人长适乡贡进士袁轮次适乡贡进士李光祖次适乡贡进士许操孙男二人女一人君词学爽迈少以气自豪而又敏于从政所至辄治办熙宁首被选擢人实期以通显然一遭横诬服受诟坐废几二十年困踬有如是者余自州县吏与君相好逮余执政君已垂老而不用于世方将从容荐于上而君不幸死矣岂命也夫铭曰仕困于仇而不克显才屈于命而不克施有子而立嗣厥世君则不朽刋吾诗
　　右陈朝散墓志丞相鲁公撰先子晚年真迹绍兴丙寅仲夏二十八日获观友仁鉴定谨书【行书四行】
　　右宝晋米公书曽文肃陈济翁墓志帖真迹一巻谀墓之文豊碑硕碣相望于墙间而世率不之録者书也绍定戊子二月得之霅川李氏
　　赞曰予观桞少师在唐以能书闻当时碑志或非其笔则人以不孝议其子孙噫嚱陈君之传夫岂以文如宝晋者亦庶几乎其人矣
　　米元章书山谷大悲憕赞帖【行书六行尾批四行】
　　通身是眼不见自己欲见自己频撤驴耳通身是手不解着鞭墨牛惰空打车辕通身是佛顶戴弥陁头上安头笑杀涪皤
　　鲁直题徐文信大悲憕赞见其人诵其语真脱尘埃耳芾元章
　　右宝晋米公书黄山谷大悲憕赞帖真迹一卷公与山谷同时而景慕之如此异时求荐之帖曰襄阳米某文在苏轼黄庭坚之间其窃比之心亦可见已如是憕者以胜妙相接引众生居阎浮提幻非幻质赞语透彻三昧流出见性成佛直指人心所谓画者赞者皆得成就第一希有功德于此时乃能取三生八体结习为一大縁事作摩诃萨埵观引笔行墨正念现前等是二者无有差别又所谓不于一佛二佛而种善根乃至百千万亿佛种诸善根者见闻劝喜得未曽有此嵗在丁丑室伐挐月从越口氏我乃受持复宣此因説偈赞叹又所谓受者藏者赞説者皆植福本于口世与佛有縁神通光明具足圆满于口宝真是足以为宝矣
　　赞曰我佛住世大开方便有大士者现自在身以千手眼一一接引指示羣迷照破诸妄如是我闻佛説了义诸铃杵铎寳防经巻轮拂璎珞种种所执凢所执者俱非有相智慧清净肉眼慧眼佛法天眼种种所见凢所见者俱非有着以无相故释诸纒一切众生得大解脱以无着故具足圆明一切众生得大知见佛尚无相何况于赞佛身常住即心是佛稻麻竹苇无限剂数彼顶戴者皆真实相百千万亿何况于身涪皤説法如标月指标本在手何者为月宝晋写赞如转轮王运转随人终不成道我不见憕我不执笔非见非手眼皆具稽首大士大慈悲故去我妄想即见如来
　　米元章临晋武帝大水帖【草书四行尾记一行】
　　去嵗大水城中大饥抚别君便常分南诸军耳此奈卒无所复箭已送
　　右晋武帝书李太师玮本
　　右晋武帝大水帖先臣芾手临真迹臣米友仁鉴定防跋【二行】
　　右寳晋米公手摹晋武帝大水帖真迹一卷宝晋平生自言法书断自西晋其作书史载李玮家所得晋贤十四帖中有臣詹晋武帝批答一岂此耶臣詹不知何人不足摹故止及武帝书耳按今中秘羣玉堂帖芾真迹有云好事家所收帖有若篆籀者囘视二王顿有尘意晋武帝帖是也谢奕之流混然天成谢安清迈真宜批子敬尾也其帖首尾印多与弊笥所收同君倩唐氏陈氏之类印玉轴古锦皆故物希世之珍不可尽言恨不能同赏归即追写数十幅顿失故步可笑可笑观此芾之留意盖可见西晋字在今岂可复得得见芾之摹斯可矣其子友仁甞着鉴定缝有内秘书印绍兴印二宸奎标目嘉定甲申十月客或得之宗藩以归于我
　　赞曰论帖至晋书法之祖遡晋而西又举一武朴散质寓意研态鲁禁脔之藏尚觌真古
　　米元章临谢安八月帖【行书七行】
　　米芾临谢安八月五日帖【御书题籖】
　　八月五日告渊郎廓攸靖允等何图酷祸暴疾中郎奄至逝没哀痛崩恸五情破裂不自堪忍痛当奈何当复奈何汝等哀暴断絶号咷深至岂可为心奈何奈何安疏
　　右谢安八月五日帖先臣芾手临绍兴九年四月二十七日臣米友仁审定防跋【三行】
　　右寳晋米公手临晋太傅谢安字安石八月帖真迹一卷按帖本在淳化阁帖中东淮饷府供军堂所刻破羗帖之次亦有此临帖本出天上有绍兴三玺幷宸翰标目亦其子审定而帖中情字作内字又中间少十二字末少奈何二字盖临帖纵笔随意所谓者不若此本则与阁帖皆同也友仁谓芾平生蓄晋帖日临学不计数夜则以小笈置枕旁攷之宝晋山林集所赞所藏芾尝自指此为絶品宜其临本之多也帖尾友仁跋字与前跋亦载嵗月又不知中兴后所流传者有几而呉氏之传与予之得脗合如一是又重可贵也宝庆乙酉二月得之故宗臣家
　　赞曰八月一帖无为宝晋之刻则其初也兵燬而后重取而镌遗其精而得其粗也京口供军之碑绍兴所传芾之书也此帖亦其同时同出于尚方之储也芾之嗜帖所谓麻纸十万足以验其平生之工夫也字与跋皆不同盖所临虽出一手而其所得之时日则殊也供军帖字之所以寡出于率意之真而此二帖则皆临而非摹也京口海岳芾所居也两临本之并传尚可以见其人之绪余也
　　米元章临智永千文真草帖【十二行天地黄至菜重芥姜海真草间列尾记二行文不録】
　　崇宁两学书赠亦虚
　　右智永书真草千字文真迹先臣芾手临臣米友仁鉴定防跋【二行】
　　右宝晋米公手临陈僧智永千文二卷摹临两法本不同摹帖如梓人作室梁栌榱桷虽具准绳而缔创既成气象自有工拙临帖如双鹄并翔于九霄青天浮云浩荡万里各随所至而息宝晋盖进乎此者也神动天随笔与心防似不似未可期而真态颉颃已与千载相上下矣帖有小玺藏旴江瘳氏庆元丁巳予归自闽九月相遇皇华馆廖方以此轴投郡守丘琛予辍而取之
　　赞曰永之法研以婉芾之体峭以健马牛其风神合志通彼妍我峭惟神克肖故曰袒裼不浼夜戸不启善学桞下惠莫如鲁男子芾其知此
　　米元章临右军四帖【草书第一帖七行第二帖三行第三帖二行第四帖六行】
　　米芾临王羲之初月十二日等帖【御书题籖】
　　初月十二日羲之累书至也得去月二十六日书为慰以可不下违之不无所一欲噉不化消诸日甚不知何以教之罔然及不王羲之顿首
　　官舎佳也节风故不适可忧彼云何昨得熙书殊佳甚慰甚慰
　　得官奴晋陵书平安念悬悬此粗佳一日书以囗囗囗见尚书一日遣信以具必宜有行都情事恐不可委行使耶迟逺具问近以之尚书懐今后遣吴兴也
　　羲之真迹四帖麻纸上书先臣芾旧所藏其二得于职方员外郎刘泾其二得于大相国寺僧清道偶合缝有唐室贞观小玺文大观间已献御府迄元祐之末先臣芾权润州州学教授时绍圣间任枢宻院事林希以待制为润守极好古博雅出此帖示之希曰昨秘阁所见贞观印文贞字在上观字在下相去五六寸许遂熟视之所印上下各不相对希叹曰益显此书是真唐御府所藏盖或有时上下印也先臣芾所藏晋唐真迹无日不展于几上手不释笔临学之夜必收于小箧置枕邉乃眠好之之笃至于如此实一世好学所共知此帖乃先臣芾中年手临今得秘于绍与嗣圣天府实万世不朽之传翰墨之学出类防萃必有神物防持亦可谓荣遇矣今臣忽得经目一阅防跋于后臣又继膺宸翰所临以赐伏覩笔意快逸意在笔先字字纵心皆相连属龙鸾飞翔映观覩深得羲之法度妙处非愚臣所敢率易窥颂得以寳之什袭传示云来臣之一门父子预荣实千载未易逢之幸也绍兴七年闰十月十二日臣米友仁书【行书二十六行】
　　右宝晋米公手摹王右军四帖真迹一卷其子友仁奉诏跋其后具记颠末帖有米帖翰墨印鬻熊后人印壬寅印各二首印半已不存内府书印几暇清玩之印内秘书印各一又有宸翰标目嘉定甲申嵗十月有贵裔自都携过金陵以售予惟京口饷台有供军堂前使者呉琚甞以内府所赐寳晋破羗帖刻之石珂复于是堂得此帖皆出一手皆得之天上意若神物之合自有其时而非偶然者乃复刻置堂庑俾对峙焉
　　赞曰东淮饷府供军堂壁有龛石鸾鹄翔问之何石摹破羗曽傍云汉分天章廷陵刻此侈宠光后四十载犹炜煌我持搨本谨毖藏三年倚徙玩未央客来袖出云一张曽染复古隃麝香珠玑别出十九行惊喜比并走且僵摛华绚彩交相望宛然并粲如英皇几年絶识高君王尚取鉴定烦诸郎半归左畹半尚方驾言骃隰留遗芳今夕何夕获干将镆鎁未睹龙已骧呉侯攀髯归帝乡秋虹挟月常贯牕谁能籋云开斗房携书伴我老柴桑要随神物恢混茫更斵此石封苔苍六丁雷电未可量防见难起初平羊米元章临右军玉润帖【行书十一行内先生字空阙】
　　官奴小女玉润病来十余日了不令民知昨来忽发痼至今转笃又若头痈头痈以溃尚不足忧痼病少有差者忧之燋心良不可言顷者艰疾未之有良田民为家长不能克己懃脩训化上下多犯科诫以至于此民惟归诚待罪而已此非复常言常辞想官奴辞以具不复多白上负道德下愧先生夫复何言
　　羲之玉润帖世旧有石刻流传好事之家多有双钩模本此帖先臣芾手临盖中年字也笔笔取似故无少异绍兴丙辰季冬初七日臣友仁审定【行书五行】
　　右宝晋米公手临王右军玉润帖真迹一卷甞入九禁有内府三印其子友仁鉴定于后笔势所及真有卫夫人所谓洞精遒媚态度使右军而在犹当起咄咄逼人之叹也按书史帖乃唐人冷金纸上双钩摹连在稚防帖后字大小一如兰亭芾自以想其真迹神妙为言则是未甞得见真帖摹之又摹犹能如此意所到处殆所谓闭戸造车出门合辙者矣珂嘉泰甲子嵗十二月之官南徐李奉宁燕饯以是为赠赞曰熠煜客星颙逵之伍乎轩冕相禅泉石之妩乎美疢恶石天所痼乎情之所种同此趣乎排九阊之云巫咸之诉乎后千年有人垤泽之呼乎
　　米元章临笔精日寒二帖【行书十三行】
　　纸笔精要深知儿至欲一物而无所书信后酬德笔永不可用都下三钱方上之选信致一者佳并自三兄道此也卫军名书
　　日寒凉得告承诸恶犹不胜复极甞惨痛悲灼仆病正自不差疾久自忧日深悲企甚积既惨居疾系以罪黜二三不越出门近起取叙不复益企恨壮掌有人当复见耳及不次献之白
　　右寳晋米公手临王右军笔精帖大令日寒帖真迹一卷淳熙阁帖以为羊欣书按书史王羲之笔精帖内两字集在诸家碑上缝有贞观半印王献之日寒帖有唐氏杂迹印后有两行谢安批所谓批后为答也唐太宗不收献之帖而收杂帖故于帖上刮去不白献之白字谓之羊欣以应募而以前帖为薄绍之书跋尾书官姓名云大厯某年月日下剖去古姓名五代人题曰薛邕记之后题一行曰某年和传遗予押字是薛丞相居正此即和凝丞相疑为薛氏故物以遗薛也其后归王文正家此乃芾见真晋帖之始今此临本后仍有不次等五字盖芾想像刮去之遗迹而足之者而宝章待访録又载二帖颠未曰本故相王曽家物在其孙景融处后为倒龙图待制沈括存中取之古跋右军作羊欣日寒作薄绍之仍将大中嵗跋刮去数字填为薛邕记之而故相薛居正题曰和传遗予此盖和凝以为薛氏故物归居正耳唐太宗雅不喜子敬书故时人以他名名之以应募所谓绍之书白乃于耳字下刮去及不次献之顿首字犹在一分许可识大中所跋既不能辨复为不鉴之人所收遂使至寳永失其真吁可痛也所纪互是特芾所临复笔莫知其为白或顿首也以一人之笔力合千载之二妙此临书之所无非芾其孰能与于此哉即临以相真当益可珍尚惜其不得见真矣帖故在李奉宁家有绍兴御笔题字仍着小玺嘉定戊辰嵗二月予就试中都因即其家阅书帖见之指所题误合二者为一摘其不然为摭米书及阁帖参定客讙不信既而皆脗合李喜举以遗予
　　赞曰羲献之迹临者米也遡观欣书乃二体也随珠卞璧萃此纸也以鉴得之亦可纪也
　　米元章临王献之台符帖【草书三行】
　　米芾临王献之台符帖　奇【御书题籖】
　　元参军虽可外将岂知何白台符从事耳
　　右王献之台符帖十六字先臣芾书绍兴十年二月十五日臣米友仁番定防跋【三行】
　　右寳晋米公手摹王献之台符帖真迹一卷绍兴天笔书标目注以奇字有其子友仁审定昭囘下贲万物五色芾于是有余荣矣帖故先君手装有芾二印内府五印藏书家一印褾轴盖天上物云
　　赞曰芾赞谢安帖而嘉其得太帝之翰墨龙迹震惊言犹未泐岂知其身被帝泽也哉士患不能不患不知百世俟圣乃今见之予将以之为行已之师米元章临王献之东问帖【草书三行】
　　米芾临王献之东问帖【御书题籖】
　　东问具道姊消息此人岂能知其况耶
　　右王献之东问帖十五字先臣芾书绍兴十年二月十五日臣米友仁审定防跋【三行】
　　右宝晋米公手摹王献之东问帖真迹一卷首尾列内府四印藏书家一印芾二印绍兴天笔题其首其子友仁跋其后芾摹帖多矣简严精絶惟此帖与台符帖为然亦予藏予家故藏
　　赞曰字有十五如月当戸腾辉以望靡忒今古匪献莫具匪芾莫祖谁其修之其玉其斧
　　米元章临顔真卿放生池帖【楷书六行】
　　天下放生池碑金紫光禄大夫湖州刺史上柱国真卿撰并书
　　右先臣芾手临顔真卿书放生池二十四字臣米友仁鉴定真迹防跋【三行】
　　右宝晋米公手摹唐顔鲁公放生池帖真迹一卷顔米本异体摹而传之见其习之博而嗜之专也虽然骨格之存似不盖真予固有稽焉帖藏御府故出杜氏存者三印表以小玺其子友仁复着鉴定嘉定壬午二月得之江阴王氏
　　赞曰楷正而端方维顔之长轩昻而自喜维米之体多嗜而博爱故能有其态畧迹而取神故不没其真是曰唐放生之碑作者书之能者摹之江隂之王畀我储之五御既调又日驱之于虖后生谁能如之




　　寳真斋法书赞卷二十
<子部,艺术类,书画之属,宝真斋法书赞>
　　钦定四库全书
　　宝真斋法书赞卷二十一
　　宋　岳珂　撰
　　宋名人真迹
　　邵仲恭展晤省见二帖【并行书第一帖九行第二帖三行】
　　防叩头哀苦无惨不获时拜书问不审迩来尊候如何防哀瘵防恩未縁展晤仰祈对时保重区区祝颂谨奉手启不次孤子邵防叩头鸿庆太祝
　　三十一舅三十一妗县君到乡事少间即常到省见外婆洎诸妗也闲恐知之
　　右崇宁真龙图阁知蘓州邵公防字仲恭展晤省见二帖真迹一卷邵氏多以字画显如公主粮饷而有安众之勇壻党籍而无仕已之温尤可嘉者帖以开禧乙丑四月得之丹阳顾氏葢其里云
　　赞曰宝晋大字之刻尝同公游必嗜好之素同故忘情乎寻壑之与经丘予尝陋贞观慰问之不收得此帖于乡考百年之风流识者必此曰吾宋之邵蘓州也
　　龚深父南康帖【行书十一行尾批二行】
　　原顿首辱惠书欣承法候万福慰释慰释原恩出守南康正逺良集千万自爱以慰颂言遽中作复潦草尚冀道照不宣原顿首惠因信公法师
　　防沈正叔烦致意人速不果上状原
　　右崇宁兵部侍郎龚公原字深父南康帖真迹一卷按国史公自闼以议防陵丧礼出知南康军此帖葢以别所与游之僧者有蔵书家六印绍定戊子四月得之毗陵士人孟葵家
　　赞曰公用王氏学术终始不易虽有歉于识然亦足以知其自信之力一偏之溺异端之惑视此手迹张文忠至都帖【草书七行】
　　商英啓辱教承已至都下薄寒起居佳休令甥书蟹已领旬休卜见不宣商英再拜知郡朝奉
　　右大观宰相太保张文忠公商英字天觉至都帖真迹一卷予旧与匡山西寺僧师王游以庆元戊午二月得此帖于其室玉得之僧聪聪得之僧杰杰得之无垢张待制家其自言付授如此
　　赞曰无尽之学出入孔释故其笔法倜傥斜直于跌宕中时入绳墨亦犹即绍圣以侮元祐之正用大观以反崇宁之谲凡是心之所蕴已毕寓于深画虽曰自葢断犹可议使其知根荄之物则而推以芟葛藤之阗如是帖者亦可以为传世之名迹矣
　　张文忠草书韩退之桃源诗帖【草书五十一行楷书名记一行前有何人标题一行后楷书前诗二十二行】
　　天觉丞相书韩退之桃源图
　　神仙有无何耿茫桃源之説诚荒唐流水盘回山百转生绡数幅垂中堂武陵太守好事者封题逺寄南宫下南宫先生欣得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日羸颠刘蹶了不知地圻天分非所恤种桃处处惟开花川原逺近蒸红霞初来犹有念乡邑嵗久此地还成家渔舟之子来何所物邑相猜更问语大蛇中断防前王羣马南渡开新主聴终辞絶共凄然自説经今六百年当时万事皆眼见至今几许犹流传争持酒食来相馈礼数不同樽俎异月明伴宿玉堂空骨冷魂清无夣寐夜半金鸡啁哳鸣火轮飞出客心惊人间有累不可住依然离别难为情船开棹进一迥顾万里苍苍烟水暮世俗宁知伪与真至今传者武陵人　韩退之桃源图右张文忠草书唐韩愈桃源诗真迹一卷本朝草圣代有名人如公不以书称而伟特轩翥如此葢亦胷中之郁勃不能伸于二蔡者故有托诸此也帖故蔵沂恭孝王家有印识存不知何縁流落江浙绍定戊子三月予得之京江首标一行及未系真书诗本俱不知何人笔意亦可取
　　赞曰太守宰相张天觉草圣之神何卓荦几年嘉禾识竒作余事犹令墨池涸仙源三月桃雨落云黑洞深风色恶梦囘满纸字如昨唤起龙蛇见头角赵清宪近郡帖【行书五行】
　　挺之再啓不才恩临守近郡方頼贤者助之承已解秩不胜慊然犹幸欣集少慰瞻企挺之又啓
　　右大观宰相司徒赵清宪公挺之字正夫近郡帖真迹一卷元祐中公自御史以不言蔡忠懐安州诗事謪楚州是帖葢当时与郡僚者不知指何人绍定戊子三月得之吴门士人王之徳有蔵书家二印赞曰两蔓菁之为苍生孽葢不啻于溃肠烂胃之酷烈公为泰和亦既力辨而逆折矣顾亦知市中所货之参苓即当日之鸠葛乎陵下授上之相从揣中人之防而倡绍者固后来之萌析也所趋葢繇此而异輙矣今观遗迹清平茂恱又何不类乎一时之勇决也赋诗一絶首为是説予闻之杨文节
　　赵清宪挽辞帖【行数原缺】
　　褐十七应之兄学士挽辞　赵挺之
　　廓落襟懐徳艺优身名曾不问沈浮当年册府曾同命早歳文塲每并潺寂寂旧庐东观晓翩翩归旐北邙秋都城犹记樽前别【余元祐八年出使京东应之钱别于相国寺第二院酒罢余遂出城】精爽今随逝水流
　　右赵清宪杨应之挽辞帖真迹一卷按应之名国宝东莱吕氏之甥其行已之介务学之纯在伊川门人最表表者帖与张子野二辞借来较之手帖葢无一笔不似异出而昭合信乎其真也
　　赞曰公为中司排撃元祐故臣而犹拳拳于伊洛之门人岂奏疏陈事或为世资而诎而作诗懐友固不害于私情之伸耶于虖是私情也而实出于公言此吾之所以重叹而列之于斯文也
　　吴开府前日帖【行书九行】
　　居厚顿首前日获从容教益少慰驰情信宿伏惟动止万福使至手墨尤以感佩知从御来旦遂南涂中万万若时倍加珍重不胜诚祷不宣居厚顿首再拜伯彊长官服次
　　右大观知枢密院武康节度使开府吴公居厚字厚老前日帖真迹一卷裕陵尝谓公才智有余办治为一时最然于天下不能无议也洪为公画绣地庆元己未五月得此帖于洪人王集大成
　　赞曰豫章之东湖有公之居西山荐图味鳯滴蜍伊波之余而无以昌其书呜呼
　　章申公展居帖【行书九行尾批一行】
　　惇啓专人惠问佩服勤厚庚伏畏暑信后佳否衰拙屏居如昨相望十舍未有晤集之期千万自爱奉此叙谢不宣惇顿首子高知军大夫足下十三日
　　右两朝宰相太师章申公惇字子厚屏居帖真迹一卷公才伟矣而用之者背驰使英道之姿与翰墨俱郁悲夫欲厚之世因其迹识其人犹不可弗録也开禧乙酉七月得之富沙
　　赞曰张无尽尝谓公竒男子梦中剧谈若或见之矧予于手迹之遗犹足以覩百年之风姿仕系于时才髙用违覧者朱尝不三叹息于斯嘻
　　薜黄门春聚帖【行书两行】
　　春聚伏惟云休昻上问
　　右大观门下侍郎薛公昻字肇明春聚帖真迹一卷予尝与公之孙为僚今二十年矣独未识公字画幅纸九字实与赵清宪帖偕来斯亦可以想太平之人物也
　　赞曰九字在纸落落星晨此帖之传犹及太平意象轩昻足称其名作此赞焉惟字之评
　　晁之道促装帖【行书十行尾记一行】
　　咏之再拜上覆领教答伏审尊体万福下情感慰官期已迫当遂促装久间亦宜早就道也咏之殊未有所向孤蹇愈难扶持且久忘懐矣未有承教之日千万保重不备咏之再拜上覆八兄通判朝奉嫂县君座前七月二十四日
　　右大观提崇福宫晁公咏之字之道促装帖真迹一卷公上书入党籍邪等文章名节照映一时予家元江丱歳从公子壁游仰世德之弗替幸门素之有考是帖得之其家葢庆元戊午十一月也
　　赞曰仕以行义有时乎为贫也兄弟之间情事贵乎真也公起异科事不患不伸也囊封叩阍因以警失君也忠既弗售反以锢终身也扶持之难曷敢尤夫人也今观斯帖凛乎其若存也于虖文元有以教子孙也德之不孤吾知必有隣也
　　霍仁仲指教帖【行书四行】
　　小侄丈舆获备洒扫之役凡所不逮乞一一指教深所望于大贤也切恳切恳
　　右政和吏部待郎霍公端友字仁仲指教帖真迹一巻太平文物至祐陵而盛公以龙首位豹从才学着闻实一时翰墨之选书迹传世固其宜也帖蔵常之富公胡楶家嘉泰壬戌十一月得之防稽
　　赞曰金斗之魁祥烂兮流光玉墀之西箱颀兮荷宝墨之淋浪蔚兮遗芳百年之中缃宜兮毖蔵葛文康书简帖【十三行并行书第二帖十四行第二第四帖各八行第三第七第八帖各十行第五第九第十帖各十一行第六帖十三行第十一帖四行第十二帖七行第十三帖二行】
　　胜仲輙以少意上凂许师徳少尹【名操】昨钧从寓青墩日屡尝望履幕捐馆逾年小人乗隙凌蔑其家近有僧法初等昬頼坟山地已漕台佥防定断系许家有理而秀州及归安县元断不当更送使府司理院审许伏乞钧察早赐结絶其子许孝纳有事目上呈孝讷于胜仲为甥而家兄工部冡妇乃师徳女也又联蔡安世亲好因其见委乃以冐闻非亲党不敢犯不韪幸恕谅胜仲惶恐上覆
　　胜仲又啓先公铭文十九日遣介禀呈不知何故未逹重烦见速秖益恐惕并已有书道义谅是续到矣虑有要増损无惜示下胜仲又上
　　胜仲特宠饷美醖及死皆间居所难得深佩逺意胜仲以方去官例不拜知识之馈于左右原眷独不敢辞然在事日数忤雅意今日辞受惟谷但有慙汗而已谨布啓道谢悃之万一胜再拜又上
　　胜仲谘目再拜功大孝大夫专使又拜教幅且审顺履炎亭孝体如宜不任慰拃闵雨深有旱干之忧奈何奈何未縁款晤伏祈以时保卫不宣胜仲顿首再拜胜仲顿首再拜大孝签判大夫侍史乖隔歳久咫尺甲第未遂修谒每勤景向即日初暑伏惟晨夕孺慕孝履如宜胜仲窃禄词馆托庇粗如昨未间伏祈以时厚卫不宣胜仲顿首再拜
　　胜仲又啓为郡几年以赋舆不继殆成怨府屡千间秩歘赐罢如释负担况辱误恩宠以故职岂胜感幸敢谓高谊特以书辞为祝礼勤意重何以克当前在事日不敢出城解官之初即至妙喜访杼山遗迹因到盛庵榱题轮奂甲于境内仰服送终之孝深懐晤语之益未有造门之便伏纸詹仰胜仲又上
　　胜仲谘目再拜功大孝大夫专介复奉手迹具审迩日孝慕之余起居如宜感慰无量授官月日及大父铭刻并已纸领余当如戒谨奉啓布逹不宣胜仲顿首再拜功大孝大夫座前
　　胜仲再拜又啓驰光荏苒歘复改歳伏惟名徳之重宜濶步霄堮乆矣乘此泰亨即虑峻用与国同体虽屏居无阶为夀然倾祝不胜真切也方欲驰附而庆问先及但极感铭尔胜仲再拜又上
　　胜仲又啓勤渥之春波及贱息两造賔庑皆饮食数载之感刻无喻乏便失于即谢悚仄悚仄时事旬日来无所闻葢水村尤僻如镇中胡编修可谓鳯鸣朝阳朝野共称之闻平江权守大漕公亦独不迎敌书虽在田亩惓惓实日有漆室之念尔胜仲又上
　　胜仲再拜又啓去歳辱节馈甚腆俛俯一年又烦不逺百里辍人船赐以酒馔仰惟厚意何以克当但剧感媿而已胜仲近于舍南葺小园桐竹粗成伦次小亭三数不觉度日无得一冬无虞何其幸也颇闻甲第亦展林芿之胜未縁造门求观临书但剧驰系胜仲再拜又上胜仲饷清热二醖仰荷不忘不胜感媿特勤介使尤荷尤荷胜仲拜谢
　　胜仲再拜比日不审动履何若才谞有闻宜见褒擢尚此淹翔颇郁公议行闻明荐亟践要途以慰舆论胜仲再拜
　　贵眷一一均庆胜仲上问
　　右政和大司成显谟阁待制葛文康公胜仲字鲁卿书简帖十三幅真迹一卷公以文鸣盛朝流福焘后合文与康易名称矣乎泽固太平君子之遗迹斯亦足以想东都之风也帖因先后彚所蓄而得不能徧记歳月特其中指胡忠简为鳯鸣朝阳者乃绍熙庚戌歳公之孙丞相在东府先君为都曹暇日燕见语及绍兴讲信事适有持此帖献者遂举以遗云赞曰辞以情逹义以气激以素心期托名手笔都曹之获中寓其一尚想风流太平人物
　　二蔡陪辅展晤二帖【并行书一帖十一行一帖六行】
　　京顿首拜久不敢数进记引望门阑不胜驰情边阃比益多事伏想经画夙夜仰勤台用雪寒不审动静何如恭惟硕望天下所冀以福已者陪辅之任人立以须侧听告廷以愁士言非特区区私愿所激京顿首拜啓昨夜得展晤虽不款尽亦粗慰区区也雪候极寒计安佳清燕堂二器送去助小饮不一缕叙卞上
　　右宣和太师领三省蔡鲁公京字元长崇宁知枢密院开府蔡文正公卞字元度陪辅展晤二帖真迹共一巻公之子绦丛谈有曰先鲁公尝问米芾今能书者有几芾对曰自晚唐杨少师近时公家君谟后天下独有笔三管公家兄弟与芾而已今观所书良是惜也其无以传也庆元戊午八月予试江西漕台得之豫章王氏
　　赞曰王氏之鬻他帖也有纸缫其间予见其物墨阑既磨而残取而考其氏名輙长忾而永叹曰予闻之丛谈是与忠惠者若是班乎今验其字体则豪放而具骨力激越而竞波澜使名节足以齐驰则亦何羡乎二难然而所立所趋其视忠惠何啻污池之于泰山故虽鬻驵尚得而唾弃之世之以艺称者斯亦足以观矣
　　徐明叔向热传逹二帖【第一帖草书九行第二帖行书四行】
　　兢顿首再拜彦光提举朝议丈台座即日夏序向热恭惟台候动止万福竞间退之久日自知安正逺瞻对敢乞惠序保衞益介夀祉谨上啓不宣竞顿首再拜彦光提举朝议台座
　　竞惶恐再拜顷台防寄方存道书奄传逹得领书上呈伏乞视之竞惶恐再拜
　　右宣和书学博士刑部员外郎徐竞字明叔向热传逹二帖真迹一卷鸡林求能昼公以介行归奏图经遂锡名第十学既设公以师着握兰舍香寖极清选凡此者俱可以占其能矣嘉定辛未五月得之上饶赞曰书名之行始于东夷归而范模则有余师中兴几人存此絶技太平之风尚想渐被
　　周美成友议帖【行书九行】
　　拜彦叩头罪逆不能奄及祥除食贫所驱未免禄仕言念及此益深哀摧此月未挈家归钱唐展省坟域季春逺当西迈寖逺友议岂胜依依寻即奉书以候动静拜彦叩头
　　右宣和大晟令徽猷阁待制清真周公拜彦字美成友议帖真迹一卷汴都治赋公以文艺动人主而卒以词名天下岂雕虫篆刻之所推欤字画之传斯亦称矣嘉泰甲子十二月舟过吴门遇公之孙某同上兰省道中相从访而得之
　　赞曰左太冲赋三都十年门墙藩溷皆着纸笔予意其因以寓墨池模仿之妙而未必徒以诧记事备言之不然则亦焉用是物也如公书法或者得太冲之髣髴乎有鳯楼之手以侈其标度有香奁之泽以醖其风骨体具态全夫岂一日情真之名公所自出世不当徒以考公之词赋尚有因是着公之翰墨也翁端朝轻利帖【行书七行】
　　彦国啓此承访逮殊慰间濶秋雨伏惟起居轻利初七日輙屈象驾访及兜率一饭千万肯临诸得面可防不宣彦国上啓普照禅师道旧
　　右靖康御史中丞宝文阁直学士翁公彦国字端朝轻利帖真迹一巻庆元已未六月予在中都得之麋子长
　　赞曰结字清而唆用笔精而稳虽牋以粉而墨迹犹未损公之功名予固未暇论而所谓书法要必有所本矣
　　吴王造见应命二帖【并行书第一第二帖各七行】
　　幵悚息起前日幸邂逅未果造见懐仰何量枉教欣审尊候万福谨奉手状参承不宣幵悚息再拜宏父知府少卿贤友台座
　　惠札极欲应命属目疾久为梗继而复有御前文字遂不暇至今然已界下纸非久上纳稽缓负愧深剧时雍再啓
　　右靖康翰林学士承防吴公幵字正仲吏部尚书王公时雍字口口造见应命二帖真迹共一巻围城之事有识者不忍言也予之得是帖葢杂他书所録者字而已
　　赞曰所书如此而事如彼既恱我目亦冷我齿我録此事与郗超比名焉不刋帖亦奚毁
　　耿黄门读易帖【楷书十五行】
　　南仲啓数日间继有客至劳劳无休息期今日得暇方亲笔砚欲答前书后失来又辱言教就审邑事之暇眠食安佚为慰长笺见贶深戢勤恳焕然文缛诚为过礼宁不愧感也南仲少年读易终无一得每逹老师宿儒未尝不折节求教况吾贤令能讲解其深蕴乎何惜为我道耶雨雪未雱邑中沾足否何时接辞慰此懐想南仲顿首虹县宣徳足下
　　右靖康门下侍郎耿公南仲字睎道读易帖真迹一巻和识之误天下久矣公于厥初亦未知其防葢如此嗟乎亦天时也哉帖得之先君之客耿端仁实开禧乙丑之八月
　　赞曰坚屋履霜诲盗慢蔵戒隳乎复隍亡繋于苞桑一乎柔以御刚确其信于殊方以是谋国迄于靖康则读易之无一得葢公之所愧殆非空言以成报章尚其监兹前事不忘
　　宇文宿愍两汉帖三册【并楷书今掇髙恵吕后文帝记其四板又半板凡三十行防赞余文多不録】
　　前汉帝纪【自髙祖讳邦彦起至文帝纪致敬无祈诏止皆则节汉纪成文今不録】
　　右建康签书枢宻院赠少保宇文肃愍公虚中字叔通四汉帖真迹三册靖炎之交天地屯否公驰单车奉明诏以使不测之地畱龙度逾二十年卒以忠死立身失节逾久逾彰逮乎乾道韩王之归申以嘉泰褒表之制汗青炳如照映千古是诗葢公在南时手所删节于心有取片语弗遗细字贯珠一笔无误虽萤牕雪几穷年矻矻以课拾芥之效者尚不能无始勤终怠之异而公之成编贯穿四百载荟萃十万言约不失踈繁不失冗凛然翰墨之英烱烔在目凡公之必久折不变百链益刚弗渝弗磷有猷有守者殆于写是书之时已可占之矣珂旧登公孙忠惠公绍节之门绍定戊子夏四月获覩手泽繋赞述志于以想节义乏闲真有以见公之无入不自得焉
　　赞曰昔前軰之观史也惜阴以分晷继膏焚殚磨铅刻椠之功以积数十年之勤夫岂徒以尚夫文哉忠义一节君臣大伦葢不惟将以取诸人又将有以禔其身也今考公之行已岂不足以信予之闻耶方其指事而料女真抗疏而谏燕云先见洞昭隐忧毕伸葢自比夫捐之之弃珠厓安国之争和亲贾生之恸哭流涕徐福之曲突徙薪逮既往之不咎叹冦患之益深主辱臣死不辞朔尘又欲比夫张骞之取月氐当恵之聘乌孙罢齐兵如郦食其御太公如平国君既而国势未张中原霾昏哀顿挫于九死誓终身之弗谖又欲比夫刚直之信牚距之陈遵充国之自脱干胷奴苏武之防节于海滨所以发廋语之书以达川峡则道魔力之已退祈妻子之流以续家祀则先敌约以自陈昭然此心质于苍旻其后家已遣身已伦盟防已牢以雠为邻公于是出不得已而窃比乎李陵之自循有志于千秋之冠军期于义阳侯之刺楼兰庶乎开都尉之杀罽宾考初揆忠公之志业其有得于史者亦可谓鲜伦矣孰知夫缴蜡书以漏大谋党仇敌而歼忠臣有如亡者哉此编其藏手防之真一卷得师公心不泯
　　李忠定单骑帖【行书六行】
　　贵聚伏惟万福贱累軰本欲只畱福唐适临行为海防所惊不免挈行当泊家上饶单骑以趋行在也舍弟必时拜见有所谕幸告之纲再拜
　　右建炎相国李君忠公纲字伯纪单骑帖真迹一卷靖康之初长蛇荐食公起庶僚奋特天戈以攘以敺卒全庙社建炎爰立首明纲常用正大刑人心既回国势亦活彼其救太原结契丹议廵幸噂是非要不足为大体疪也予旧识公之孙架阁君大有屡求遗帖而不可得绍定戊子四月羽士刘君道谦以书自中都来缄是帖见遗始得公手泽葢刚劲特立之操尚可概见云
　　赞曰立国有大势一退则必靡公之守京师葢社稷之计异时之失紧守之者不通而泥在公无罪也立人有常道一隳则必废公之正纲常亦天地之义异时之咎谓关之者不懐而畏于公无悔也谋敌有机术之隙则必逐公之结契丹乃当为之理异时之衅葢用之者不密而跪非公本指也于虖天方长乱迭仆迭取人谋弗同特其一耳使世之任事者皆以公为讳谁则肯出身主国大议图全者不爱于弃地僣伪者无嫌于窃位招防用间之防皆不客于置喙殆非有国者之利至于闻命单骑不以家为累惟吾忠是视此又公之素志予于此帖葢得公经纶之绪余而初不论其掞辞之与结字也







　　宝真斋法书赞巻二十一
　　钦定四库全书
　　寳真斋法书赞巻二十二
　　宋　岳珂　撰
　　宋名人真迹
　　汪忠定栗冽帖【楷书十行】
　　伯彦顿首拜启大参政钧席即日英正序寒气栗冽恭惟恊赞政机内脩外攘神明相劳钧候万福谨奉启起居不宣十一月二十一日伯彦顿首再拜启大参政钧席
　　右建炎宰相保信节度使开府汪忠定公伯彦字廷俊栗冽帖真迹一卷睢阳受荚公有翊载之勲首登台衡以穆天縡而卒以覆餗闻一跌不复犹能以声烈被炎海问珂侍先君牧五羊遗爱之传尚可接也帖盖旧藏先君子其孙徳输所获之嵗月不识赞曰黄霸为相功名减于治郡尺或不足而有余于寸文翰声迹百年一瞬遗帖得于其家殆亦足以传信
　　朱忠靖按巡郡寄邸报三帖【并行书第一帖五行第二帖六行第三帖三行】
　　胜非顿首上启运使少卿直阁台座春有余寒伏惟按巡涉履台候万福胜非谨奉状承问执事区区不宣胜非再拜上启通使小卿直阁台座初二日
　　胜非顿首胜非叨冒郡寄兹逾半年实恃晖荫未以罪去而衰疾日增不胜疲曵正初即匄外祠此日累上三章只俟命下复还吴中傥遂善去悉自覆防之赐也豫以感激幸察胜非再拜
　　眷集必偕行伏惟钧福见邸报令弟中丞逺朝已有礼书之命必已知之胜非上问
　　右建炎宰相鲁国朱忠靖公胜非字藏一按巡郡寄邸报三帖真迹一卷初帖之藏传于先君其二得于庆元之丁巳其三得于嘉定之戊寅或出自闽中之李或轶诸溧水之秦付受有绪皆获其真于虖翠华南巡谷未暾妖雺煽昏云雷其屯晦防难之明夷迄再安于重输如公之材己不愧于古人矣然而九河方晖龙驰虎奔挟义驭以不惊兆渊谋之经纶彼其胸中之竒顾不大于所就之勲耶更后六嵗予饷淮左之军尝以公军之言及公二孙念景行之不忘抚遗墨而犹存庸赞一辞奉敭英芬
　　赞曰士孰不排难贵乎安以徐士孰不立节贵乎平以舒既家国之兼全亦身名之裕如是兴夫激切奋跲缨冠曼胡者盖已同功而殊涂我思其人犹及屋乌而况乎遗书
　　胜资政山中帖【行书十三行第一行阙第二行六字阙】
　　亲家兄台座冬序凄凛伏惟燕坐山中盛徳有相台候万福康窃禄无补幸与诸累粗遗不足勤念防未知见日临书增情天寒嵗晩敢冀上为本朝加防饔寝以俟追召谨启不宣康顿首再拜上启参议待制亲家兄台座闰月三日
　　右建炎资政学士权知三省枢密院胜公康字子济山中帖真迹一巻公自江右扈从既以失职谪朞年而奉明道之祠此帖当在是时嘉定戊辰八月予得之彭泽
　　赞曰沮徒民于中原广好生于帝尧亦既三已归而渔樵而书尺之间造次不忘乎本朝此所以为中兴之大僚也
　　赵伯山寳链帖【行书七行】
　　子崧再拜比潦草上状人至持辱还教累幅勤渠岂衰废所宜得者以愧以感不可以况岭外气候不常下车既久颇能谙否惟以道对时宝链生理乃佳子崧再拜右建炎延康殿学士鉴堂居士赵公子崧字伯山宝链帖真迹一卷近臣之贵宗姓之英翰墨文字足以垂世如公者亦足以称矣嘉泰辛酉嵗三月得之潭州漕司吏施大源
　　赞曰以公姓之麟定执登坛之牛耳即信厚以为俊竒盖一家之自为体以道对时居夷何愧此鉴堂之所以处已而予察之于此
　　刘资政符宝帖【行书四行】
　　珏泣血叩头再启豚犬具状拜屈从者初九日素饭望赐肯临幸甚别无他客止符宝祝卿诸丈耳珏泣血叩头再启
　　右建炎资政学士权同知三省枢密院刘公珏字希范符宝帖真迹一卷公居湖之长兴予以嘉泰壬戌七月得此帖于邑人宋介
　　赞曰公两登西掖前后抗论数十疏可谓刚且劲而扈卫江右遭时不竞斯亦可以言命矣夫遗学所传虽未足以尽乎平生而亦足以见其行已之简敬也叶左丞同升遂意二帖【并行书第一帖十二行第二帖四行】
　　梦得顿首上启先用知府舍人台座驰响高谊之素兹幸同升不意乃复蹉跌岂胜帐惘久欲脩谒适旧苦肺病复作扶持造朝之外不复能辨外事昨日必先来乃防宠赐教诲不敏重增愧悚朝来伏惟台候万福谨启布下情不宣梦得顿首再拜元用知府舍人台座眷聚伏想均休叔问闻亦请宫祠甚力径欲还三衢不知得遂此意否也梦得上问
　　右建炎尚书左丞崇庆节度使石林先生叶公梦得字少蕴同升遂意二帖真迹一卷国朝将相以翰墨文章著名当世在中兴后士夫每称石林片楮流落盖皆可宝玩宝庆乙酉三月得近世十余帖于行都以公为首
　　赞曰早登金扉踏仙鳌晚陪夫政归拥旄石林风月出处高清心妙寄同挥毫丽如云锦披宫袍横走健态霜鹘捎万里笔阵谁能鏖摧锋今识真孟劳沈忠敏劳军帖【行书十四行】
　　与求顿首去非知府侍郎老兄台座昨日具报书并度牒文字度已在途奉告伏审秋晴台候万福为慰二劄已施行然敌之求谓必避尔今车驾欲至江上劳军因以督诸将用命要使他时视为成熟不作难也其他由折审如台谕当即以闻人遽草此幸察不宣与求顿首上去非知府侍郎老兄台座
　　度牒已趣辨可以速求取也
　　右建炎知枢密院沈忠敏公与求字必先劳军帖真迹一巻此帖盖公绍兴甲寅嵗与简斋陈先生者简斋时以徽猷直阁学士知湖州前辈风节之相似心志之相孚礼文之简而情义之真皆非后世比藏其书者亦可以攷其时矣得以宝庆乙酉与石林帖同出
　　赞曰仕同时也志同归也相与以心无町畦也职位接蹱亦相齐也噫嚱此帖比传衣也
　　宗忠简留守司二劄家书吾友三帖【二劄并楷书各十行三帖并草书第一第二帖各二十二行第三帖八行】
　　今差迪功郎干辨京城留守机宜文字提振京城四壁一行事务等宗頴朝奉郎亲贤宅讲书兼权太常寺丞呼延次升同捧表诣行在投进迎请圣驾还阙应合行事件及速施行右劄付干辨机宜文字宗迪功准此建炎二年三月六日【押】
　　承节郎刘晟赍到皇弟信王蜡封奏状并与留守谘目遣差宗机宜赍蜡封奏恭诣行在投进须至指挥右劄付宗机宣照防赍赴行在投进施行准此建炎二年三月初十日【押】
　　五三机冝得汝三月二十九日邵伯书知在路一向平善尤慰逺怀今天气正难将息而汝在路不胜思忆四月初必逺行在两遣人专寄书必不一【案不一及何日下俱有阙文今并仍原本】诸表不知何日后来防有旨许上殿否曾有六书与当涂诸公功为一一投之后曾指麾囘銮未马广去料须见之滑州番众尽遁桥亦断之见措画过河收复河西州军若得万乗归即天下太平可必致矣亦不知诸公自为如是劳攘何也宋生者既背后为贼要与人出钱当时不欲收下禁何故尚在船中可怪可怪十一日叶荗见人説五三亲妇已般入汴此月二十前后可到京遂得见□孙子与七二一房矣汝若从驾回尤幸尤幸未相见间切好将息不一一【押】送五三机宜收四月十二日
　　防呼延郎中为致意以事多且懒不果作书泽批宋生即遗之此人必作过恐累汝祝祝
　　叔泽书寄民师四一侄承务暑熟计时奉姨姨太孺人安佳偕十六娘四一亲妇七二秀才以次一一平书老叔自十二月十二日奔走将兵无毫髪补俯仰天地尤可差媿也今误朝廷録用皆翁翁婆婆与三哥积善所芘但增惭媿而已七五名目已奏上并楼三六走到南京得乡中消息亦补与一承信郎吾侄但愿老叔活得三五年次第亦可霑及骨肉但愿有功有徳有以仰报国恩耳婆婆坟头柴山与田地亦买些所有价钱老叔自还翁翁坟已托观民为买四面山种松也投老了得这些事死亦瞑目五三已差二十兵士并两使臣去取之矣七五才得敕便遗归拜嫂嫂也洪都行畧此报安不一不一叔泽书寄民师四一侄承务
　　七二侄五一哥更不别书好看孩儿泽批
　　泽悚息来人备知不肖之冗也拨忙遗囘亦不暇一物为左右问可羞可羞李法言之侄前任信州今在何处后来吾友曾有郎娘否自此后有书告只用幅纸书不必效俗为累番圆书也戴元质今尚未赴任应亦窘矣泽再拜
　　右建炎观文殿学士东京留守宗忠简公泽字汝霖家书吾友三帖真迹一卷留司迎请及赍信王蜡表劄子系焉方霸府开河朔公实副元帅事首议夺李固渡以邀敌归路次复请屯澶渊以解敌围虽为黄汪辈排抵不复与府中谋议不防也脽坛既启公居留于京义旅百万响应云合又议迎清跸归正京阙泛扫龙徳改脩宝箓宫以俟二圣之还以神孝悌之义次复请躬自渡河乘人心未定夺敌之气必期殄灭及信王榛起兵河北遣马广至行在又申前请凡二十余上最后言丁进有众数十万愿为陛下守京城李成愿扈从还阙即渡河勦絶敌寇没角牛杨进等领众百万亦愿渡河兹三头项人皆同寅协恭共济国事愿陛下速归九重盗贼戎寇皆无足畏矣继又言今不忠不义之臣但知身谋谓祖宗基业不足防谓宗庙社稷不足顾谓二圣后妃亲王不足救谓山陵园寝不足防谓周室中兴不足效谓晋惠覆辙不足羞效巡狩之名守偏伯之地储金帛以为敌资桩器械以为防用虑勇敢之残敌则禁守御之招募虑流移之安业则掊保甲以助军凡误国之事靡不为之顾陛下以此章揭之朝堂今朝臣指摘如臣言涉狂妄乞明正典刑不然乞明告回銮之期以安天下之听盖建炎二年之四月正公遣子頴及呼延次升时也既而黄汪辈益不合公自度无与成功忧愤疽发背七月癸未朔遂薨相去无三月遗表犹赞上还京先言已涓日渡河而得疾其末曰属臣之子记臣之言力请銮舆亟还京阙大震雷霆之怒出民水火之中夙荷君恩敢忘尸谏于虖公之心其与天通乎使天不憗遗卒公之志吾知黍离之痛不复至于今日矣虽然建炎距今防百年三尺童子称忠者莫先乎公而或者犹以曰后之成败疑公虽尽力于宗社犹有幸而不尽用之议予不可以不辨按李固之谋黄汪则曰此不量力也还京之请则又曰此不达时也龙徳宝箓之建河外元帅之授则又曰有后虑也丁进李成杨进等之用则曰不可恃也其后卒皆如言故苟安者幸得以僐其説合为牢不可破之谈以迄成绍兴分裂之势予则曰是皆不然刘备挟辎重以南曹操固轻骑覆其军矣何患乎力弱京索之战刘项不肯失一寸土而后大业卒定于一进一退之顷何虑乎难守肃宗羣臣之表固无害于趣还之诰晋郑焉依之忠抑何歉于过厯之永殆非所当忧也大业之羣盗用之太宗则为功臣五代之藩镇用之艺祖则为良吏固未尝不足恃也彼误国者顾以此行其欺耳公其能伈伈伣伣以从之乎公之死在公则无憾而于中兴之机则可惜也嘉定辛巳予漕江东尝从公之孙有文见公遗墨跋而刻之筹思堂后八载予在京口始得此帖于其兄有徳嗟乎力扶大义识洞大机事击大节有如斯帖者虽欲勿传其可也哉
　　赞曰人心大义不作不奋楚汉之间较者尺寸翼翼京邑九圣所都时方多艰天下之枢势进则张狙许作使聚而遗毒不人则已一退则衂彼莫我宗子敌弗施各逞其锋天方授吾狼贪如罕使乘其弊只轮不返机夫于昨何捄匪今方愤之人未弱之心京国有君河外有统如彼见开孰不鼓勇荦荦忠简蓍数陈了其胸中七十之身黄汪何知爱以姑息捐之中原俾自为敌谓不可敌公方渡河连壁百万马腾士歌公心何忧愤至于死纽不在上虽缔易弛荣阳勿守汉业岂高屠狗攷侩何吠不嘈公之皇皇意固有谓究观后来公则知至人谓公迹如祖豫州河南晋土未终其谋人谓公身如葛丞相祁山屡出竟沮凋丧惟我谓公特知所先用公之言必也万全三光其分五岳其裂天乎奈何谁实为孽精卫往矣所填者波呌于九阍公心不磨
　　宗忠简赠陈秀才诗帖【行书十一行】
　　诗赠鸡山陈七四秀才泽叩首上
　　渥洼生骏驹丹山生鳯雏家有宁馨子庆自积善余粹然秀眉宇莹彻真璠璵高声诵论语健腕学大书头头欲第一【李揆文学职业为天下第一】气已凌穹虚想其顾复意何止掌上珠更明速腾踏尔祖立以须
　　幸视之以覆酱瓿
　　石宗忠简赠陈秀才诗帖真迹一卷公忠谊根于天性笃实不华朴素自处惟思以立身扬名为尚毫楮之简率字法之清劲诗句之淳质皆于是帖乎可攷予是以终信夫建功业垂名声者之果无事乎外也帖亦得之孙有徳与家书帖同至
　　赞曰赫号之纸幅不盈咫字杂众体诗具二美不轶不毁相维天只意质功幸有志视此
　　孙仲益和议帖【行书九行】
　　觌咨台候动止万福如闻和议报使来还一门百五十口遂可偷安卒此嵗矣大抵诸公不量力所及而轻信忘言无行之辈淮南数州又躁践一空可难息也不宣觌咨顿首再拜知府宗丞台座
　　右建炎户部尚书敷文阁待制孙公觌字仲益和议帖真迹一卷帖故得之毗陵人胡世臣家时嘉定甲申之四月简中词语端欲为亡秦右袒云
　　赞曰事君有大义彼国家之不计而惟顾乎妻子之避地则执笔防痔惟苟活是视岸然不愧固其素志于予乎何议
　　苏养直书简帖【六帖并行书第一帖十一行第二帖十六行第三帖十三行第四第六帖各十行第五帖四行】
　　庠顿首启前曰防左顾甚宠但时已大醉了不记省未以纵诞见黜否恐悚无量奉手帖喜闻寒沍起居佳胜盛制连荷不鄙发药多矣至感至感旦夕专诣谢次元遇必已全愈寒甚更珍防为望不宣庠再拜季华先生座下
　　庠顿首启近获瞻奉已慰人阔之懐复从容池馆之胜觞酌流行间闻警防许时尘土一扫无余矣乍违已深驰仰比日伏想燕居万福庠还山壁观如昨山中雨余草木清润亦复可乐况麦昽连云斋鉢遂尔有望想发函至此当亦絶倒也许游马迹日畧赐纡趾万母渝斯盟也未闻万祈珍防不宜庠再拜彦清居士几下庠顿首启前邑中得连日承谭诲大慰间阔又辱击鲜治具佩厚意无穷已也到家未果上状令嗣至出所惠教伏审初寒起居万福感慰无量庠曩晩一出归輙病卧数日当且杜门曕见未期万万珍防谨勒参候不宣庠再拜彦清居士几下
　　庠顿首曩病尔来尤甚公乃过形善祷施及未亡人慙荷可知又防专介恵字礼意尤厚感悚不可言庠抱病度病长夏若经千百大火聚凉秋再得见公盖天尔非人也力疾作此不暇覶缕公八月间能结屦过我乎胷臆约结非面不能尽庠再拜彦清观察
　　因书烦致区区闻尔来香箧富甚能以一瓣见分乎松间林下一炷似差胜朱门华屋间耳如何如何庠顿首庠顿首再拜便中奉诲墨恭审讯后尊体万福下清感刻东海非日见王仲玉者自彦正处归所説但云与孟有不合其势须去也回书迟迟亦请耳【案亦请耳三字上下疑有脱误】庠俟医者至即用药垂老将与草木共尽又多此一叚亦可难尔车从何日定至大港拜见末期万万加爱不宣庠再拜徳祖兄座前
　　右中兴时人后湖居士蘓公庠字养直书简帖六幅真迹一巻予来京江顾瞻丹阳维公之居访其后无显者嘉定壬午正月而后陆续得此帖于好事家藏之以见慨慕焉
　　赞曰其作字得东坡之骨而加以平实得山谷之体而去其越轶其应世接物得马少游之善而持以卑诎故先生者施之长上居士者待其俦匹兄之又所以示其亲且密意厚词悉情真制质列之籖帙神采坌溢虽不识者亦将曰此隐君子之笔也
　　苏养直与四僧书简帖【七帖并行书第一帖十一行第二第三第四帖各十行第五帖十一行第六帖十二行第七帖六行】
　　庠启使至辱手帖伏审即辰秋凉法候轻安庠贱生特防齿记及送夀香经疏至感至感来日千万过此少欵已草草为具奉待也得乘早凉来甚佳匆匆不宣庠启上山主先公几下
　　来日更不须托故过此相聚半日为切望约南兄同来最佳庠上
　　庠启前者河上畧得邂逅次日甚欲一诣问讯应接纷然遂尔中辍岂胜怅仰比日諠浊不审法体何若见彦清云吾师确求一昼者作平逺欲以见与益见勤厚然不必如此得暇能拄防见过为闲斋数刻之欵乃佳耳匆匆不宣庠顿首观音山主懐公几下初七日
　　庠启近得欵闻软语为慰无量作别又已旬日懐向已深暑雨微凉想安禅无恼庠还山日幸粗遣南亩虽屡得雨尚未霑足然人心少安愈于前日无雨时耳乳泉必已复故近一想识惠建谿颇胜何时得再至泉上与公然鼎一瀹乎未闲珍防为祝不宣庠顿首观音山主懐公几下十六日
　　庠启人至防示字具审即辰法体佳胜为慰无量乳香藏冰并荷走寄感怍何已极暑遂得饮冰一快何喜如之因出能畧垂访幸甚不宣庠顿首观音山主懐公几下
　　乳泉南有土气以愤怒之气未平也一笑一笑壜回庠启适奉问讯随辱手帖区区感慰无已且审雨余法体佳健竹萌银顿尔叨贶珍佩何量岂独琅玕满腹殊觉光映筯也如何得公过此同枯淡兴味耶乳泉防谕乃如此岂泉上老人亦有步兵青白眼乎他日澄澈幸防一缶同试北焙早春也不宣庠顿首观音山主懐公几下　二篮同纳
　　芝山主曾否相见院中如此寛洁乃不肯来前日防委曲及之益见慈悲也稍凉能乗兴见过试新茶乎因防泉来尤佳耳前者劳公有逺公之作实以热甚竹舆触热而归老病恐不禁汤水也必垂察庠顿首
　　见郑助教且顿致意许见访何日可来也
　　庠顿首庠少恳芝山主昨日忽见访适得渠院中报不戒于火一夕而烬可谓不幸其师孙已遭缧繋吾师能于何居士处方便一言觧此困厄亦纳子慈悲之一端也率易悚灼悚灼庠顿首
　　右苏养真四僧书简帖七幅真迹一卷隐君子之与游游方之外宜也若夫迹似而名弗闻予意四僧之未足乎此也而帖得之丹阳数刹彼其嗣者知存而宝之以信于我予之意其薰芝染兰犹有不泯者足以遗其嗣也辑而赞之以旌其所遇焉
　　赞曰彼黄四娘诗于杜陵先南懐芝果何等僧视其与游尚或可喜于帖之存以识骥尾
　　苏养真留客诗帖【行书六行】
　　戏成小诗留子静兄庠上
　　秋霜一夜到帖荷奈此南江秋色何蕲君未作一成去同听竹牕鸿鴈过
　　右苏后湖留客诗帖真迹一卷宝庆丙戌七月得之吴门僧惟永
　　赞曰予在京江盖惯识江南之秋一成之去而虚作十年之留也
　　朱熹真书简帖【五帖并行书第一第四帖各十行第二帖九行第三帖三行第五帖四行尾批三行】
　　敦儒顿首再拜未遑继请政尔懐仰辱手帖欣审甚热尊履万福承饷緑紫菓感佩珍贶副以回文镜铭佛僊摹像投衴辍扇并得清暑区区皆需靣谢使还草草不宣敦儒顿首再拜序臣提干奉议贤友座前　合盌附还
　　敦需再拜去嵗疾痛相仍春来方稍向平久旷音问惟增驰情敦儒居秀粗遣遂谋居于此相去不逺他日有从游之便矣忧居想惟每事装懐向热千万强饭为门戸自爱拨冗乘便草草布此敦儒再拜
　　一姐孺人意不殊前二十六日晩幸相过也敦儒上敦儒再拜中问承惠书殊荷厚意公私衮衮不得即奉答甚媿也日来想已外除莫便赴行朝否伫听新除也偶被旨往四明逼出百冗布此殊媿草草敦儒再拜一姐孺人久别喜闻安佳向寒更希将爱家中人都致问敦儒上
　　承惠常笔何必及此不敢不爱极媿
　　右绍兴鸿胪少卿朱公敦儒字希真书简帖五幅真迹一卷中州遗老百年一人梅花清癯风流盖与孤山相似幡然一出林宗之中垫矣帖尚足以见其意象之传也
　　赞曰洛阳耆英沦于朔尘三十年有人典型之存炙手絶伦一日之伸梅花兮缤纷孤山兮片云
　　葛常之犀表帖【行书十行】
　　立方叩头再拜又覆立方不望犀表忽已数年名徳之重不忘瞻仰窃惟知府朝议以文学政事受知庙堂不逺治封曰闻嘉绩谅惟不待报政即有锋车之召虽在哀疚不无徯望也立方叩首拜覆
　　右绍兴吏部侍郎葛公立方字常之犀表帖真迹一巻予于葛氏帖所藏者三世此又嘉定己卯七月过舟吴门而得之者其无譌矣
　　赞曰文康之学导其源文定之学濬其流三世之帖俱传于予家其亦足以见植槐之志而占良冶之裘也欤
　　蒋宣卿书简帖【五帖并行书第一帖八行第二帖二行尾批二行第三帖十二行第四帖十七行第五帖十五行】
　　伯愚知县朝奉仁妷为别频年不胜思渴冬寒惟所履佳胜比辱书并附陈提举书已具报矣思今杜门乡落无足言者但半生出仕归无屋宇不免结庐以安老稚衰晩劳费可厌也闻甲第雄丽恨未得一拭目耳正寒万万加爱不悉二十三日璨手启
　　閤中孺人郎娘以次一一安佳道服甚烦恶念也维扬常得安问骨肉谢念问附伸意也璨上
　　衣着二匹酒四斗希知到
　　伯愚提宫朝奉仁妷即日惟所履佳胜思渴思渴显亲大芦行两地附问当无不达少意乗此乍凉决欲至府得防见以慰问别偶一二处假舟值出专走此介拟借仙舟一求庶几途中得寛稳之适不识可否或辱应允仍借驾船人即得颐指就路尤幸但烦闻为媿他皆面言尚冀爱卫不悉十九日望手启
　　璨再拜启昨日水衡出为江西常平宫靖康之初并罢是时初遭变故逺方恐骇二年间军旅洊兴身履危难既解秩便欲挂冠养病偶有召命遂至广陵初差湖北漕继改江西未到间寓居高安敌骑奄至窜伏山谷防年贫不能给有肇庆之除且还毘陵及钱塘忽差临川到官半年大军经行逋寇侵迫防不能保州邑既幸苟免目前无苦重事即丐宫以归寄食亲舍去秋被召赐对叨冒郎省未阅月得天台已而报罢虽祠庙不敢请忽防收用分符于此自惟衰顿退黜无出仕意而朝廷已行之命不敢辞到此殆半年矣兵火之余废法病民之政上下一律故于整革寛猛之际尤为费力老矣不能堪事但民社所寄不敢不勉耳通问故人自当缕缕亦恐要知也璨再拜启
　　璨再拜启承居里社极安稳真是第一等福人璨从仕三十年无一梨之地一椽之居世故如此不比平日一旦缓急叩人之门犹有应者今但可为三篾束腰忍饥计耳自谋之拙如此故人闻之应发一笑村居堂有五字句云翻燕巢泥急喧蜂密蘂忙飞呜俱有役时节岂相忘馁也思储粟衣兮欲树桑谋生吾若拙已矣鬓毛苍又云扫轩容榻稳洗竹进风清树绕扶疎夏山开锦绣晴屡空无足食多垒未休兵酒薄从深酌忧端或暂平可见懐况也专此驰问继是别上状庶不辍往来之信为慰耳璨再拜
　　右绍兴户部侍郎敷文阁侍制蒋公璨字宣书简帖五幅真迹一卷中兴而来简札曰趋于文降而不返真随以亡思古之君子于是亦可以观百年之流风矣帖得之义兴吴氏宝庆乙酉之二月
　　赞曰卢山之下仙佛之庐多公题扁予熟其体矣而今见其帖大抵小则遒而大则婉岂所施有异而笔法亦随以变遒而不流于介婉而不失其健予犹愧乎知书之浅















　　宝真斋法书赞卷二十二
　　钦定四库全书
　　宝真斋法书赞卷二十三
　　宋　岳珂　撰
　　宋名人真迹
　　刘季髙书简帖【六帖并行书第一第二帖各十七行第三帖十一行第四帖七行第五帖九行第六帖六行】
　　岑再拜东观自昔必择名流往嵗范淳夫为夕郎吕于晋为词臣张文潜为右史近年杨中立亦自是为大諌晁以道为少蓬间出补外虽如刘无言以罪黜亦得建昌军岑也不才诚曰滥处然自元丰改官制后著作郎无罪出待二年阙为兴国通判者必自岑始也伏惟通前古事实熟本朝典故谁出执事右者岑今不敢觊望如前辈得进用且引当家恶例求一垒牧民可乎筠州本是舍人提封傥出一言岑可以饱愿哀其穷力赐推毂不敢异时庙堂雍容则所觊望不但尔也岑再拜岑再拜岑孤逺辱被知遇所从来久拔茅连茹岂所敢觊自惟居闲衣食不足今筠州未有人如得续貂何幸似之然不知谁能动心出力也岑昨再出割河东郡县以资敌国者使指也岑受命而不受辞违诏留地矫制督兵原岑初心出于忠愤无所坐罪适怨家当国入熟而遣之有识之士多为不平而踪迹孤外曾无熟何之者今朝廷以至公徕士念失职于一夫适公入朝顾所存怜谁若门下或稍借重笔端肤寸膏润枯槁一明赏罚以劝在位何独岑之志也岑本书生无长才具足副时须方兹艰难试加使令直前犯患义不顾身或有寸长伏惟加怜察焉岑再拜
　　岑惶恐百拜伏奉墨帖之赐拜受欣然如造师席幸甚幸甚防鑴喻曲折更荷门下睠记不之意岑疾病支离无复余念志在医药而已得左揆答书未及他语岑不可但已须着再请岑得如志最上防也设左揆不以为然愿借一言之重但易得一有医药处投老残年生理可得敢大赐心之精防笔墨难见更惟垂察岑惶恐百拜
　　岑悚息岑亲妹之子叶熊为大府法曹掾愿教之诲之仍求一改官状成就他所深望也又有聓之子陶植为吉水令亦望青瞩幸甚淮上有可教无小大下谕所愿奉承也岑再拜
　　岑惶恐岑辄有小恳冐凂台聴家弟嵘得备吏属且自往嵗防顾遇厚甚相见此时芘赖不浅矣然去替甚近尚少闗陞一章岑与江西诸使者皆无雅素门下少留念似不难办者不审可遂调防否言之僣易不恃深睠敢尔耶岑惶恐
　　岑再拜见南山斋石刻似闻尝见之敢以尘冐但居间无使令匆匆装褾不办因不复事此惟深察敝邑或有可教岑愿闻愿闻岑再拜
　　右绍兴徽猷阁直学士刘公岑字季髙书简帖六幅真迹一卷予读洪文敏容斋随笔曰真宗时并州谋帅上谓辅臣曰如张齐贤温仲舒皆可任但以其尝厯枢近或有固辞宜召至中书询问愿往则授之及召二人至齐贤辞以恐为人所谗仲舒曰非敢有辞但在尚书班已十年若得改官端拨赐都部署添给敢不承命辅臣以闻上曰是皆不欲往也勿彊之王元之自翰林学士以本官刑部中知黄州遣其子嘉祐献书于中书门下以为朝廷设官进退以礼一失措置咎在廊庙某一在翰林学士三任制诰舍人以国朝旧事言之或得给事中或得侍郎或为谏议大夫某独异于斯斥去不转一级与钱谷俗吏混然无别执政不言人将安仰予谓仲舒尝为二府至于自求迁转及增请给元之一代刚正名臣至于公移牋书引例乞转惟其至诚不矫伪故也后之人外为大言避宠辞禄而隂有营求失其本真者多矣风俗使然也今观公首二帖葢亦有前辈用情之风焉帖并他帖六开禧丁卯七月得之霅上
　　赞曰用情之真视古庶防他帖虽不能尽知笔法皆清而竒我标淳风以戒言诡
　　刘行简前日帖【行书十行】
　　一止顿首再拜前日幸获一再瞻望属懐抱茹痛不能甚欵违奉以来岂胜倾向伏计已拜纶綍即戒旌麾涓辰上道一止还邑微苦故疾尚图趋拜并叙辞违之意兹不覼缕仰冀幸察一止顿首再拜
　　右绍兴敷文阁直学士刘公一止字行简前日帖真迹一卷开禧丁卯十月得之亲安士人汪氏家赞曰情叶事之宜笔力亦称之虽得于歙水之湄然望而识其为苕溪也
　　刘武忠书简帖【十九帖并行书第一第五第十三第十八帖各八行第二第三帖各十一行第四帖十行尾批二行第六第十四帖各九行第七帖五行第八帖九行第九帖四行第十第十一第十二帖各六行第十五第十九帖各四行第十六第十七帖各七行】
　　锜再拜上启间违贤范不胜驰向之剧信后未识兴居复何如仰惟吉徳君子罄无不宜锜承乏如昨不烦展念相望未有瞻见之日伏纸但切倾系引领之至锜再拜上启
　　锜顿首启辱书荷不忌之意且审别久起居万福甚甚闻有鼓盆之戚不易排遣人之处世不如意者十常八九凡百更须以道自处无伤生也且居沙市否他日所之何地况味近如何锜凡百过分所居若村落人事几絶亦自省事耳郎娘有防人湘中或有所需勿外相防未卜愿言加爱不宣锜顿首启元英运属秉义侍史
　　锜顿首再拜昨日承访及下情至感两日缘与汝隂战殁将士饭僧未果延欵诲益益増愧怍朝来伏惟孝履支持十一日解未已定否十小笏聊表区区少助仆马之费幸望笑留乃荷近晩请谒并得面赋陈丈书已写当面纳有委不外谨上状锜顿首再拜仲恭围练至孝锜咨目再拜上启仲恭制司宣赞即日春和不审孝履何如衮衮逼行未果上状乃辱诲示尤用惭怍承闻便办事想不易营集辄以五十缣少助费用轻凂深愧千万客留旦夕专人奉状次第无由面别谨上状布左右不宣锜咨目顿首再拜仲恭制司宣赞
　　友偶迫行了无须臾睱用是不果子细上状他须后信也
　　锜顿首午刻起居何如堂名欲易之以清美事出顾宪之传公清俭彊力视古诚无愧焉所书额幷八阵图台太平寺八字纳去余迟面言不宣锜再拜扬中知县奉议侍史
　　锜顿首上启适沐访逮至感至感移刻伏惟动止轻安承令预乡饮酒此盛礼也敢不趋赴获陪耆俊之防豫以为慰姑此奉复不宣锜顿首上启中知县奉议侍史
　　周叔八哥大夫仰之保义子宜监塲万福未及奉书彼无事幸过我也锜再拜
　　徳瞻解元安休堂上泊仙集均休水路迂想劳神用安下处已有俟公到修治也少顷送饭食去次锜再拜锜顿首拜诲墨之赐审车马还自鄂渚即遂披承豫增欣快他容面赋兹不宣锜顿首再拜德瞻先生友照阁中郎娘一一均休令弟同来否家人辈拜问有委豫冀示谕上问
　　锜辱字至感堂上别无他否所谕备悉人马已差去有委无外锜再拜徳瞻宣教友
　　锜启早遣扈青奉手削矣辱诲示审信宿文履休畅既感且慰诸子荷钤束十七日定归复此致谢不宣锜再拜德瞻秘校友
　　锜顿首启意谓可出元日相聚也辱字乃审体中未甚平和献嵗发春贤者履之倍迎景贶随分衮衮未得奉谒幸照不宣锜再拜徳瞻秘校友
　　锜辱诲示至感至感窃闻苦脏府岂非脾胃弱耶李忠遣去药不须自赎幸批示当遣人去取也今日极热千万加爱有所需勿外锜再拜徳瞻贤友秘省
　　家人拜意堂上辄以衣三件浼渎幸恕而留之锜再拜豚犬軰岂非椎钝不足教也复辱示字果肯严督功课幸甚幸甚锜与徳瞻相与之厚日甚一日区区之情当有以照而谅之也锜再拜
　　锜顿首启午刻伏惟文履休胜锜生朝荷惠长牋佩服爱玩不敢也然奬借过实有所未安区区之懐更俟面赋匆匆不宣徳瞻秘校贤友
　　锜顿首启晚刻缅惟动止安胜窃承诞日无以为意香酒微物祝千百之夀轻触是愧冀容留也奉状不宣锜顿首启徳瞻秘省足下
　　舍侄深今遣去军中已干王都统收留若肯留之缓急之间烦为周庇干烦为愧锜再拜
　　右绍兴开府刘武忠公锜字信叔书简帖十九幅真迹一卷世谓长鎗大剑与毛锥子为二今观公字迹其本固非不同也嘉定甲申三月始得此于维扬赞曰以劲笔力作往来帖婉有余妍庄不可狎古者文武初非二流系于卿士予其从周
　　刘武忠五诗帖【五帖并行书】
　　门外蹄轮任迹疎一深称水云居平生事业将何用叹括空能读父书　用前韵呈徳瞻
　　一迳萦纡山更深满川烟霭夕沉沉从来不问荣华事自有沙鸥信此心
　　二月阳和花正繁软风轻扇笋斑斑扬鞭江路心无事问舍求田过浅山　题村舍锜呈徳瞻友
　　偶得一絶
　　清风叶叶映黄鹂緑暗红稀半掩扉我以言静思虑子规犹道不如归
　　午寝
　　寓迹唐兴寺幽牕得尽眠西风萦破梦落日乱残蝉嵗月俄如此功名岂偶然五湖秋欲好谁在钓鱼船　抛塼欲引玉也锜
　　右刘武忠公五诗帖真迹一巻予于名将帖未尝得也系之卿士帖足矣而复出葢有意焉于虖诗以寓志笔以掞竒观公此帖谓公徒武固不可如先王者同被秦忌岂大将固不得以説礼乐敦诗书称耶古今异宜予得此帖犹信绍定元载二月乙丑
　　赞曰予表此诗葢欲天下知将帅未尝无人夫岂必弧矢之弃而笔砚之亲合之一岐之分噫嚱斯蔵何忝于文
　　杨文靖早间帖【行书八行】
　　时惶恐早间就时官借水皆以送宪车迓亷访为辞以故未能造谒第深愧悚素荷爱念必能见谅也使舟未行当卜参侯区区非面承不究时惶恐再拜
　　右绍兴龙图阁直学士龟山先生杨文靖公时字中立早间帖真迹一卷洛道既南先生实为中兴诸儒之倡延平之风洋洋乎其逮今也珂少读语录窃钦传绪宝庆乙酉六月始得是帖于京江处已接物之要尚可以想见云
　　赞曰道之在人日用皆其事也待物必诚所以逹乎义也延平之津伊洛之涯涘也笔端波澜亦可想见似也
　　呉传朋书简帖【四帖并行书第一帖十七行第二帖十三行尾记三行第三帖六行第四帖四行】
　　説咨目顿首再拜上启泽民知府中大契兄台座寒律初严不审兴居何似伏惟神所休相台侯动止万福去违贤谊忽复许久区区懐仰与日俱深自承过豫章难值端便以故阙于承问记室负歉何已末繇瞻叙惟冀惠时啬养冲气前需节召祷颂真切不宣説咨目顿首再拜上启泽民知府中大契兄台座
　　説咨目顿首上记元俊学士贤友侍史説比幸披豁匆匆告归为歉即日侍膳之余尊履申福谭命牧童还自广徳已面谕之今往请见可详叩丞相行年也昆季意不殊前更不一一致问比独不得一面元忠为不满惟冀为亲夀重遽中代传言理无报教谨启四月晦説顿首上记
　　淮阴娑罗碑近得之纳寄一本恳借古碑中有带行草者告乗间检寻更数日专介叩请
　　説再拜上启説数竒之迹分甘置防比阅邸报忽有盱眙之除继报代人已有改命恐遂促行自兹瞻望愈逺情深邑邑匆遽聊此上诇良愧率畧説再拜上启説外弟梁校正克巩占籍府下往干典谒幸垂顾盻闻旧尝登门相不待鄙言之祝也説悚息
　　右绍兴主管崇道观呉公説字传朋书简四帖真迹一卷行都九里松本公题扁思陵尝自叹以为不及笔法可睹矣今帖葢小楷尤清伟可观者绍定戊子三月得之京口
　　赞曰小书楷则本晋人降而唐世体益真妙趋要识笔有神行行清妍杂竒伟竒为精神楷为体呉君笔力备诸此
　　呉传朋游丝书饮中八仙歌帖【四十八行】
　　知章骑马似乗船眼花落井水底眠汝阳三斗始朝天道逢麴车口流涎恨不移封向酒泉左相日兴废万钱饮如长鲸吸百川衔杯乐圣避世贤宗之潇洒美少年举觞白眼望青天皎如玉树临风前苏晋长斋绣佛前醉中往往爱逃禅李白一斗诗百篇长安市上酒家眠天子呼来不上船自穪臣是酒中仙张旭三杯草圣传脱防露顶王公前挥毫落纸如云烟焦遂五斗方卓然髙谈雄辩惊四筵　饮中八仙歌　传朋
　　右呉传朋游丝书杜甫饮中八仙歌真迹一巻绍壬子嵗二月先君以帅事如五羊道过太和之快阁外婣张子礼彦和辂于境上慿栏纵语偶及书法发奁共视古名迹因叹近世鲜能书者张翌日携数帖来乃中兴以后诸贤诗简因遂留此为尽是时置篷牕几上珂侍旁亦得日阅无算兄笋余至南安舍舟而陆乃巻畀囊中按是体説自名游丝书云古所无有屏山刘子翚作诗曰清圆无瑕二三月时见游丝转空阔谁人写此一段竒着纸春风吹不脱葢谓此也攷之唐书吕向能一笔环写百字若萦髪然也号连锦书则此书亦有所本特不系所繇名屏山之诗又曰定知苗裔出飞白古人妙处君潜得亦不系连锦岂忘之耶出竒衒巧牵合不断匀劲媚直凡工书者例难之侯笔力之进退每以是为要法虽若纎巧不可废也蔵之以备书体之一焉
　　赞曰天丝兮舞空春光兮怡融杲丽日兮柔风想八仙兮饮中倒景兮骑红落纸兮游龙俱下上兮西东笑春归兮无踪墨皇兮化工留玩兮何穷
　　呉传朋四体书帖
　　珠树玲珑振好音别来难歩国门寻平万象青天阔冷闭三山碧海深玉柙夜蔵横月剑锦囊春贮倚花琴碧云才子应相问依旧钓鱼烟水心【行书十二行】
　　得道真僧不易逢防时归去愿相从自言家住连沧海别有蓬莱第一峯【楷书五行】
　　莫厌追欢语笑频寻思离乱可伤神间来屈指从头数得见清平有防人【游丝书六行】
　　故人昔隠东防峯已佩含景苍精龙故人今居子午谷独在阴崖结茅屋屋前太古都坛青石漠常风寒漠子规夜啼山竹裂王母昼下云旗翻知君此计成长往芝草琅玕日应长鐡鏁髙垂不可攀致身福地何萧爽【草书二十一行】
　　嘉禾道正邹渊明一乡羽客之好事者余过郡频日见临防轴纸索书未暇作洎解行复出祖郊闗之外意非苟然经呉江值便风发逺兴乃为书之绍兴丁卯初夏呉传朋【行书六行】
　　常时任显晦秋至转分明纵被微云掩终能永夜清含星动双阙伴月落边城牛女年年渡河会风浪生【草书八行】绍兴甲子重阳前一日书于新市海防禅寺传朋【草书四行】谁将石黛淬春潮复撚黄金作栁条西崦东沟从此好笋舆追我莫辞遥【草书六行】
　　日出篱东水云生舍北泥竹髙鸣翡翠沙僻舞鹍鸡【游丝书四行】
　　了知身心毕竟【原阙】与法同生体无异知是空花同即无轮转亦无身心被受生死【游丝书八行】
　　説顿首再拜泽民提宗宫丞贤友比辱教墨久稽裁报愧甚比日尊履动止何似需恶札纳上卷轴纸数太多恨不能精也説适过乡里展扫过郡托蒋丞致逺不遑叠幅余冀顺序宝链以承休命不宣説顿首再拜泽民提宫宗丞贤友【行书十一行】
　　右呉传朋四体书杂诗颂真迹二巻其一末有跋语凡四篇首篇以行次以楷次以游丝次以草通着一印其二末有手帖亦四篇半以草半以游丝通着一印是书皆以应人之求皆寓兴而作随体辄竒皆入能品信乎近世之名迹也前帖得于嘉禾后帖得于京口相去凡六嵗其体也杂虽有草法不可以析故俱系之能书用质所闻以代书断
　　赞曰先君尝评近书世有曰公行书如汉武仙台侍女飘居长袖清姣丽特患无出世间熊小楷如京师大酺少年纵观毬马韶秀时出阛阓气象草圣如骏马注城以其居天闲之久终不失规矩惟游丝得弄翰遗意轻云纎月自成一家易评难工不可轻置喙噫嚱其庶防知言也哉不然则简贵安徐玉斚琼琚其亦深于书者矣
　　赵忠简送春诗帖【行书七行】
　　次韵送春
　　坐叹空山落景催几时江上叶舟回初无妙术留春住强觅余懽并酒来体力寒多思故絮齿牙衰甚怯新梅秦川洛水纷华地白首天邉共此杯
　　右绍兴宰相太傅丰国赵忠简公鼎字元镇次范元长韵送春诗帖真迹一巻公刚方之操正大之学经纶之用启沃之忠所谓抗之万乗而不慑寘之九死而不顾言论英烈夏日秋霜近古社稷臣自汉萧太傅而下惟公足以当此公以储议之异为偃月所倾投荒累年卒死竒祸诗葢海上所作因元长所寄而赓之者秦川洛水犹不能揜北望之悲亦重可哀也已予旧从公孙庐州君纶识公帖笔力劲甚此诗字体严穏平重葢末年所书绍定戊子二月得之霅上故家感慨之余窃迹楚辞大招之义以写踟蹰不见之心庶因巻舒以慰忠愤
　　赞曰陶陶孟春草木莽只白日昭昭照下土只瘴烟浩滛杂海雾只憔悴行吟阒岛屿只公乎归徕无嫪此诗句只黎母之居家炎陬只崒嵂盘郁蔽云浮只蝮虺鰅鳙蜒僻幽只人迹阒絶魑魅仇只公乎归徕空山不可以久游只鸣鸢跕跕堕沧溟只蛟蜃噀雨昼冥冥只折肱见沬瞻斗星只夕照黄浊波涛腥只公乎归徕落景不可以久停只茅苇丛薄桃李囚只韶容骀荡异中州只阳龢弗舒金石流只短狐秘蜮起蛰环只乎公归徕春不可留只卉服椎髻骈蜓艕只咿嚘啁哳言莫谅只烹蛇茹蛊食且恙只眇其愁予虽迥旷只公乎归徕欢不可并只毒洳下湿既沮疫只烦蒸焚惔交战迫只中郁鬲痞悼憭栗只层冰肃霜接朝夕只公乎归徕寒兮无与乎体力只长鲸层浪隔帝家只鸟春蛊秋年华只星河八月记送流槎只杳杳万里谁还沙只公乎归徕衰兮不关乎齿牙只公乎归徕寻川之衍夷公所生只解梁风咸民萃营只土厚水深衎易平只洪河大川坎不盈只居之而安乐不可名只公乎归徕洛水之繁庶公所寓只龙门伊阙风气聚只葩竒俗淳康汰阜只图渊书囿今古慕只资之而深适不可喻只公乎归徕无叹乎江上只紫葢黄旗天所王只浮埃蔽防骋逺望只圣主如天既殛放只聊以永懐无沮丧只公乎归徕无悼乎天边只资善大议同诸贤只复雠正义维万年只质乎人心靡或偏只守此正中无迁延只噫嚱诗乎公以写我心只彼苍者天杳难谌只吁嗟时乎天以畁我公只彼亡者秦曷克终只乐只韶只舜之昭只无议其将圣维尧只谗慝煽凶同盛朝只公乎归徕尚予家之招只
　　范元长观梅诗帖【行书七行】
　　久阴初晴奉陪宫使枢密观梅　冲
　　扫尽阴氛尽见春荒山风物一时新谪仙自是和羮手聊与梅花作主人
　　右绍兴翰林侍读学士资善堂翊善范公冲字元长观梅诗帖真迹一卷公以元祐故家克绍声烈徳履望实昭于搢绅所谓文献接于中原典型盛于乔木南渡而后莫公先者诗葢遗赵忠简以建炎四载十月自右府归奉祠故谓之宫使枢密云忠简以三诗赓之其一曰曳杖山间自探春雨余梅意已情新兵戎草草伤沦落一醉花前有几人其二曰种栁栽花旧惜春不知春色为谁新年年青眼樽前客只有寒梅是故人其三曰归来醉极一枝春照影凉蟾过雨新不似霸陵愁醉尉穿云渡水寂无人今见忠正徳文集中绍定戊子四月得之京口饷所
　　赞曰范本蜀望世仍忠嘉南渡而来人门莫加帝咨典型诏起幽遐翊媺铜龙执经金华笔取端重而兼竒葩儒先所推奚待诩夸有伟丰公如壁不瑕卷懐枢庭寓赏梅花公从北方共之天涯均徳此谊而兼莩葭寒谷将春轻阴不遮洁樽斯从寄驿匪賖倡汝和予屏滛斥哇托彼阴晴以写正邪爱君之心对越靡差一瞬百年遗墨惊鸦臭兮同兰好兮投二公其仙星箕汉槎如此帖者可复得耶清并玉雪秀同绮霞矢辞以蔵庸识名家
　　陈参政简易帖【行书六行】
　　台眷伏惟均被新祉城中有委愿闻之防眷照之厚傥有所谕片纸贶之以从简易不识可乎与义再拜右绍兴参政资学士政简斋先生陈公与义字去非简易帖真迹一巻士以诗翰宗于一时而致位丞弼直躬事上终始无阙如公者亦可以为名臣矣嘉泰甲子予来行都遇公之孙某于湖上从容几月而得此帖又二十载乃褾而赞之
　　赞曰眼底中兴日月手中建笔虹霓造化功成秋先生原有新诗
　　陈参政阴雨诗帖【草书七行】
　　阴风三日吹南极二月已晴寒裂石长林巨木受轩轻洞庭倒流潇湘黒君不见古庐竹扉声防防中有竛竮落南客防经破胆向炎官敢不修容待风伯
　　右简斋先生阴雨诗帖真迹一卷按先生集题篇为阴雨今书则无之葢惟以寓草圣也旧与帖同卷既别诗文亦别而彚之
　　赞曰世谓北客惟暑之畏亦何至是先生之诗殆他有所谓新亭之泣如王导辈亦何尝暍死于呉地葢惟以其举目有山河之异耳予侍先君子毎见言及河朔旧事未尝不澘然陨涕呜呼先生之作此诗其亦以是耶予家江南者三世矣嵗月易易后生者当不复记传此帖以示庶毋忘斯意














　　宝真斋法书赞卷二十三
　　钦定四库全书
　　宝真斋法书赞卷二十四
　　宋　岳珂　撰
　　宋名人真迹
　　张忠献时义诚力二帖【并楷书第一帖十二行第二帖十三行】
　　浚再拜啓二十年之别如一弹指间每思慷慨正论未尝不抵掌兴叹也载惟心法所格自结上知擢之逺外恃为耳目而士议谓公展尽忠嘉无负于上闻之悚慰夫遇合有时进退有义君子何患哉盖其在我以勉求诸天而已何时执手罄所怀驰仰驰仰浚再拜啓上浚再拜啓浚诚力俱不足自罹大戾忧患困苦何可胜陈中间荐辱教贶感公高义慙悚积心独不敢辄布谢问无他恐谗间之或行也公道不振习俗以成沐知有素岂责此耶圣主如天方付公以屏之也重恩礼有隆想惟尽力报称一路受惠至幸至幸浚再啓上
　　右两朝相国维师魏国忠献公淩字德逺于时义诚力二帖真迹一卷自诸葛忠武侯以纲常扶大汉尊汉一心百战不屈后二千载而公生义通神明气贯日月万死无贰炯然此心实酷似之夫随世就功名于事变抢攘中代不乏人而心之所存显著于当世幽质于鬼神殁信于千古与道始终正大明白自隆中而下未有若公者也家世笈中多公字迹中更秦祸遗落殆尽珂旧从公之孙匠监忠恕游因愿见公遗墨宝庆乙酉正月匠监以书来致二帖云得之故谏议大夫任古家
　　赞曰至诚动天中贯三极堂堂南阳继以魏国山岳鼎震江河釡溢羣生失寜乃见人杰大义既信人纪复植于晦冥中掲以日月操固汉贼敌祸宋祐万叚之磔吾耻未涤不共戴履矧肯屈膝祁山屡郤淮陇迭出非不拙沮之死靡易我观史册一公与匹功虽不同心则如一隆兴至今耳目尚及遗墨之宝已若尺璧造次皆忠言犹未泐天维可絶地轴可折公心之磨此理则熄两朝开济万古阖辟繋此诗之以嫓庙柏
　　李庄简三字帖【行书九行】
　　光悚息朝请郎吴师直作吏能尽公亷勤三字通知财谷兵刑之要盖实才也仆初昧平生顷在宛陵知之相随累年建康以参议通判两辟之命未下而仆以罪去今待逺阙欲得一摄职以活幼望公稍以而吏事试之有不如所举仆为妄人矣光再拜
　　右绍兴参政李庄简公光字泰发三字帖真迹一卷秦祸烈矣元臣钜公耆德硕彦俱罹正论之酷公家复再世以私史婴重劾原姧臣之衅是不惟煽其虐于一时而实欲毁其传于万世虽然无益也节槩如汉李膺忠言如唐陆贽直道全德如九正韩吕刘范诸大老岂以一节之贬及史事故少诎哉珂家世同患难者也嘉定己卯与公孙知季同寅江左漕台尝刻公遗事于官寺敬仰高风每切叹息后四载宝庆乙酉之六月始得之帖于京口赞之以见尊乡之心焉
　　赞曰秦祸滔天鲸汹九渊沦胥以顚而我谓不然如公之贤泰山岿然奔流百川何伤乎一卷野史所编人心之传匪石则迁谁为之燎原两家之先义比仲连览此卷焉不知其涕涟
　　王敏节欢喜帖【行书二十四行】
　　庻顿首上啓伯寿制置修撰友弟别乆攀仰有不胜言者私门多故去年丧妻今复逺谪何以为怀闻命离九江逺途酷暑脏腑暴下所至畱滞几至危惙者数矣八十余日方到贬所形体支离惟余皮骨良所苦也平生不以官职为意从来禠职罹官多矣未若此番狼狈也盖缘取名之多反有此阨奈何又所至为人睥睨当与之欢喜领畧儿子辈且令居德安缓急当就长沙奉依也或见德逺且与调护之然别无观望人情当然故也此间如坐井中又五马专寻下石以自求用所谓臧氏之子也我之进退莫不有命此等何足较哉八郎且令为学其才虽不甚勇锐然忠实有守不害为贤者尔更望提耳训诲之庶于此生进退一委之命余希自爱为祝不宣庻再拜
　　右绍兴枢密副使王敏节公庶字子尚欢喜帖真迹一卷世之流坎何者非天公以高名劲气事明主志节崭然如百錬钢刧火不毁乃犹未能忘情于是亦足见当时搢绅之祸睚眦阴贼尚有烈于偃月者按公以绍兴壬戌六月壬申责向德军节度副使居道州八月庚午薨于贬所计自谪命至薨才六十日帖中八十字殆出笔误所谓防者盖公兴张忠公献在陜服有违言而有此疑五马下石又出于初至卽堕逆境出门有碍不能堪处以迄于死耳放之岁月公至道曾无几时薨后五十七日郡倅孙行俭犹以为公备行馆之故谪广南监当意出必于郡守之讦而桧之用心【案此下原缺八字】也执卷流涕彼何人斯公之口史以宝度乙酉四月自江乡来□□□□□□是帖以示因丐得之
　　赞曰秦火燎原衣冠涂炭绕指之柔出乎百鍜如公之刚犹死忧患时欤命欤一览三叹
　　翟忠惠秋杪帖【行书十行】
　　汝文叩首再啓秋杪台候不审安否何如伏惟具宜兴寝方欲上状候行辱损教重媿不腆顾累然在疚无缘修敬跂望使乎良自喟叹
　　右绍兴参政资政学士翟忠惠公汝文字公巽秋杪帖真迹一卷迹奇行直学博用专在近世名臣惟公兼之以庶古人扬子云心画之论断可识矣嘉泰壬戌十二月得之毘陵
　　赞曰态跌宕而奇伟姿高明而通诡此书得于其里兹可想其人矣
　　折枢密子友帖【行书六行】
　　子友兄弟及王应仲日夕相聚每诵咏侍讲诗文恨不自日亲教诲也子友贫甚宫祠之奉不足糊口旦夕例须罢防局愈窘急矣未知门下有以振之否湖外委轮乞示及彦质再拜
　　右绍兴枢密端明学士折公彦质字仲古子友帖真迹一巻予始龀时侍先君漕挽湘南及识公之子知常帖得之是时盖淳戊申岁
　　赞曰陜服之俗重于义公家府谷殆且百世予不能知子友之兄弟为谋而如已交情之不替亦足以见前修之志
　　孙参政知命帖【行书九行】
　　近到毘陵见一知命者独谓参政十月安稳无他与诸人所説稍异今节气已过大雪其独騐而亦颇言自此坦履富贵功名之地非辈流所可及谩欲一闻近拜覆右绍兴参知政事孙公近字叔诣知命帖真迹一卷毘陵有士有携近世名帖甚多宝庆之元二月过予京口予阅笈中所无者得此
　　赞曰古称君相不言命执国大政而犹拳拳于富贵功名之兢其虽言独应予犹以为病
　　何恭敏料理帖【行书五行】
　　台眷上下伏惟均庆比来生事当不至不足闲居自不妨料理也乆别极思一见而未繇谅亦自有此耳铸再拜
　　右绍兴资政殿学士枢密何防敏公铸字伯寿料理帖真迹一卷予家被秦祸公独首明其冤其特立之操可想矣嘉定庚辰三月始得公帖于余杭
　　赞曰虐焰熏天而公以勺水欲救其燎原观公之帖虽乆别之一见亦将以归之时数之自然胸中所处者素定宜其敢于撄豺虺之锋而吐天下之公言也张章简康寜帖【行书六行尾帖六行】
　　纲上问尊丈承事伏惟寿体康胜眷集君休江右有需委毋惜垂论纲上问
　　去秋解维适丈丈小违和别来以僻尤杳不闻耗春中刘参议从者能言之云已康寜矣良以为善偶头风不果亲作书万万情察纲拜
　　右绍兴参政资政学士张章简公纲字彦正康寜帖真迹一卷书乃靖炎间问幅不知所与者为何人帖前乃史楷惟末批字帖为手迹开禧乙丑四月予仕饷庾得此帖于金坛一士友家其上题为李忠定丞相书是时尚未识忠定字体信而藏之后得山谷觉民帖跋语字法书名与此无异复得忠定帖位置俊逸又不同而后知为公之笔士友家于与公同乡枌盖其上世所传乆而万知其倪者也帖中有江右字公平生宦游不涉其境岂靖炎间避地所遇抑持江东宪节时所作书误谓鄱江为江右耶
　　赞曰予官京口前后十年接公之枌榆兮读耆旧传慨想其人莫觌其居兮维帖之得题标失真迹以迷其初兮觉民防证莫近斯于以识公书兮
　　赵德麟召还诗帖【行书九行】
　　被责三十年恩召还在方行驻跸钱塘书呈子常待郎一首
　　三十余年一梦同向来朝士尽沈空如今白首趋行阙不是当年长乐钟
　　右绍兴开府仪同三司安定郡王赵公令畤字德麟召还帖诗真迹一卷予始识公书多跋语附他卷后绍定戊子三月始得此于京口词简义正譪然有承平王孙感慨宗国之意云
　　赞曰昔东晋王茂诸人登新亭望长淮自谓风景不殊举目有山河之异至今想之犹郁乎其有余哀矧预瑶牒登玉阶而寄宗国之懐者耶王业偏安于海濒故都乆弃于蒿莱主议者方贪天之功而肆其雄猜朝士沉空不复向来率兆乎滔天之谗而迄乎和议之开此有志者所以叹于嗟之麟而思当道之豺也呜呼钟百年边尘尚霾悠悠苍天彼何人哉周少隐留春词帖【行书六行】
　　春似酒杯浓醉得海棠无力谁染玉肌豊脸做浅红顔色送春风雨最无情吹残也堪者何似且留花住唤小鬟催拍
　　右绍兴左司郎中竹坡居士周公紫芝字少隐留春词帖真迹一卷予少从公之孙贡士去病游因藏此帖时庆元乙卯岁嘻今三十有四年矣
　　赞曰弦管之流声景物之感情激征含商书华发英固所以合融怡于自然而惜流转之不停亦犹夫见穿花之蛱蝶赋水之蜻蜓思尽醉于风光而典春衣于杜陵也
　　张忠文奉告晴快二帖【并行书第一帖九行第二帖六行】
　　九成顿首上啓奉告窃审还自山中尊履万福慰喜无量新诗见属凄婉清壮足为巾箧之光来日如清赏邂逅于梅山矣豫以为喜不宣九成顿首上啓长丈删定学士贤友
　　九成顿首上啓晴快窃审尊履万福新诗宠和用事切当运意巧妙极慰鄙怀也靣谢不宣九成顿首上啓长文删定学士贤友
　　右绍兴礼部侍郎侍讲敷文阁待制无垢先生张文忠公九成字子韶奉告晴快二帖真迹一卷先生道德风谊文章气节卓为南渡冠冕接中朝诸老之派开终学典型之宗富贵不淫流落无悔正谊自信全名烂然炎兴而来一人而已九江有故干辨军头司刘君必逹于先生之孙厚为婣家藏遗墨数帖实心如拱璧弗可得也珂十二三时尝见而识其体宝庆乙酉六月在京口与西淮副帅司干官潘君忠恕夜避暑万岁楼下出首帖以示惊叹初见恰三十年矣尊慕所存遇必有合夫岂苟得乎哉是时上初嗣位首诏赠先生龙图学士仍赐諡后两月先王亦叨易名忠武之命先生继加赠太师啓国于崇諡曰文忠盖皆初政第一义云次帖绍戊子得之蘓台故家赞曰上嗣服之初载首以忠之一字褒显邦之臣二人亦旣表百年之宗儒遂复开千社之旧勲呜呼英卫善用兵房杜济以文惜先生之位弗克防故先世之志亦终莫之伸也遗帖之存手墨如新我藏孔宜对于褒纶
　　米元晖书简帖【七帖并行书第一帖十六行第二帖第五帖各十二行第三帖十四行第四帖九行第六帖七行第七帖三行尾批八行】
　　友仁惶恐再拜昨晩幸承教不胜欣慰奉手字审晴和台体冲胜可量感喜所喻何其蔽也不足观不足观缘此一事大见挠缘数人争欲取之今渠云且已与谁则是要俟此老不在后拈出必可了身计当亦不逺矣和篇奇甚奇甚公主志刻令人寻得纳上论字语谩上呈因以示仲季诸豪未及间定纳所示岂敢食言文字切与垂念如是则必可受厚德矣不宣友仁惶恐再拜长文提宫学士尊亲
　　汝宜省脱着衣尝切须谨慎第一不得失饥常早归吃饭千万千万吾老业离家生受生受就请受养家成甚情况汝辈安坐岂知吾辛辛勤勤今付安人药便令圆好好收藏并附子四个是入汝吃药中少此四个附子【未捣末者半科】切记不要差误余切将息将息安人十四娘新妇与儿同此押付韩师　姑夫买柴时同买下米贱时亦买下月用钱续寄去
　　友仁顿首再拜师德府判少尹兄使座春晚气暄日伏惟还家安居百况无不自适友仁衰蹇如此乃者曲荷奬授大赐使百指又复粗饱知德之心未易论报稍兹隔阔可胜驰情友仁势须俟从旧迎新一叚事了乃谋去就咫尺未卜良晤伏纸不胜悁仰余憔万为逺业珍重不宣友仁顿首再拜师德府判少尹兄使座三月二十九日
　　友仁顿首凝寒伏惟起居佳胜朋尊奉纳以祝新岁耆夀微愧微愧前者人即送去云郑待郎昨日又送一名俟契勘先后也知之乏人奉报不罪不罪不宣友仁顿首上干办秉义乡旧
　　友仁顿首去冬随羣出关遑遽狼狈不可言旣到新昌偶大水浸田食旣不足斗米忽千钱不得已东来府主怜之使窃食于此然与临安所得之半而已欲径复至旧巢大暑不能动中元后定成行遑遑奔走亦可太息不谓晚境荡扫田庐乃有平原食粥之忧生平习懒之方且低昂于世其苦不可言友仁顿首
　　令人以次宝眷伏惟一一均庆仲谋季寛承务诸仲季几人赴官附此道意友仁五口在此六口在新昌成甚家计友仁拜问
　　庆门仙聚各计均纳多祥而曹荷问及此有可委千万示谕也友仁拜问
　　此纸极有古意而不合砑俗恶山水遂用纸背寄糟姜深荷厚意人还遽不能致土毛徽墨絶品五圭谩以为报不罪不罪涉夏入秋老稚多不快今日偶请假乃郎得作此陪医无况无况
　　右绍兴敷文阁直学士米公友仁字元晖书简帖七幅真迹一卷惟宝晋以博雅名家公渐摩异闻傅畀心法故书迹类有宝晋法度如渥洼生驹脱教駣顾景奔尘相与后先不翅一日千里至于歴瑶池望昆仑逐电籋云流沙青海飘忽一则亦瞠若乎其后矣喜定庚午岁八月予在故府有客袖斯书以示因相与论公家传之学大槩如此客然予言举以遗予因得系宝晋之次公之能不特赏鉴与字体其画迹文章皆高聣一世宣和间宝晋尝上公所作楚山清晓图毖之天府山谷为作字授以古篆印且赠诗曰虎儿笔力能扛鼎教字元晖继阿章时谓不诬公字联元本以睎王门父子尚宝晋之意
　　赞曰父子而善书自□献而始也寥寥千载固已莫之拟也至于我朝有楚国之也不陨其名虽未济厥美也其读父书亦非括之比也瞠乎望洋混混犹此水也此帖之观尚可见其体也
　　米元晖韩退之五箴帖【行书五十七行尾记二行又自跋二十三行徐兢题草书十二行】
　　韩退之五箴并序
　　人患不知其遇旣知不能改无勇也予生四十有八年髪之短者日益白齿之摇者日益脱聪明不及于前时道德日务于初心其不至于君子而卒为小人也昭昭矣作五箴以讼其恶云
　　游箴
　　余少之时将求多能蚤夜以孜孜余今之时旣饱而嬉早夜以无为呜呼予乎君子之业而小人之归乎言箴
　　不知言之人乌可与言知言之人默焉而其意已传幕中之辩人反以为叛台中之评人反以为倾汝之惩耶而呶呶以害其生耶
　　行箴
　　行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳宜休而悔汝善安在悔不可追悔不可为思而斯得汝则弗思
　　好恶箴
　　无善而好不观其道无悖而恶不详其故前之所好今见其尤从也为比舍也为雠前之所恶今见其臧从也为愧舍也为狂维雠维比维狂维愧于身不祥于德不义不祥不义惟恶之大几如是为而不顚沛齿之尚少庸有不思今其老矣不慎胡为
　　知名箴
　　内不足者急于人知霈焉有余厥闻四驰今日告汝知名之法忽病无闻病其昱昱昔者子路惟恐有闻赫然千载德誉愈尊矜汝文章负汝言语秉人不能揜以自取汝非其父汝非其师不请而教谁云不欺欺以贾憎揜以媒怨汝曾不悟以及于难小人在辱亦克知晦及其旣寜终莫能戒旣出汝心又铭汝前汝知不顾祸则宜然
　　绍兴乙丑中冬元晖为汝文书
　　仆宜和之末与道山二国自同修于宝堂兼掌书学二年余是时日得亲笔砚如兰亭修禊序为诸生迫使临写百余本至今有出以示者稍亦可观尔后遑遑奔走营哺之不暇岂复与管城氏周旋独书简不得已而事之所作字多不足观交游见迫写成往往自掷去汝文以此索字偶隣右大爇之后冗长箱箧悉寄北关空阙竹圃中诸毫不应手作字又纸干涩不能运墨如人意愧无足观也友仁上
　　见询广中干至荷已屡説英石如有真山之状可以作笔格者并槟榔轴作土毛不厌其呵呵
　　宣和壬寅岁复置书学今元晖侍郎唐稽礼部曁愚三人同应选迄今二十有六年矣唐稽没于京师丙午之难元晖今持从槖独愚退处江湖筑室峯弋水之上霞飱云卧持自是一种乐云今观元晖法书得元章妙处诗所谓是以似之者欤绍兴丁卯夏五月晦徐兢题右米元晖书唐韩昌黎五箴帖真迹一卷宣和书学博士徐兢跋于后卷有十印皆是米氏后有徐氏二印元晖一印字特古雅岂三谷所遗者耶嘉定庚午岁八月与诸帖同得之
　　赞曰古之大儒立言以自箴盖不惟禔其身斯亦有警世之心如彼元晖困于书淫平生之于兰亭尝一日而百临是自叹其用力之深矣跋之者又谓宣和三博士同时赐佩矜更二十有六年而踪迹各异于升沈噫嚱二君其亦自念道德之不负而齿髪之侵乎抑亦不病其昱昱而惟有冀于知音乎抑兰亭有言不在乎今之视昔而悲乎后之视今予意二君亦犹传卢扁而诵其神奇实未始道脉络而知砭鍼也米元晖秀轩诗帖【行书七行】
　　王寅仲索余书秀轩诗四句于榜之侧
　　山气与湖光四时足殊秀我识轩中人是为益三友吾此诗大有古人之造妙处
　　右米元晖秀轩诗帖真迹一卷秀轩不知何在山气湖光其为东南之胜审矣庆元戊午八月予在洪试漕台有特此书售于市莫或识者予赎而归后彚羣帖因禠而藏焉
　　赞曰山气之微明湖光之清浚轩中之人秀而隐予固未之纶独是一篇之题自是于古无所与逊知益知损予意犹有俪乎孔门为国之哂也
　　米元晖阳春词帖【一十八首并行书第一第二第九首各九行第三第四首各七行第五第七第十第十六第十七首各十行第六第十三第十八首各八行第八首六行第十一第十五首各十七行第十二第十四首各十一行尾记一行跂十九行标题一行】
　　临江仙
　　昨夜扁舟沙外舣淮山微雨初晴断云飞过月还明一天风露重人在玉壶清水际不知何许是遥林口办微青醉迷归梦强口凌谁言东去鴈解寄此时情
　　小重山
　　醉倚朱栏一解衣碧云迷望眼断虹低近来休説带寛围人千里还是燕双飞深院日初迟绮总帘幙静恨生眉不堪虚度是前时鸿来速争解寄相思
　　减字木兰花
　　柳塘微雨两两飞鸥来复去倚遍重栏人在碧云山外山一春离怨日照绮牕常几线酒病情魔两事春来无奈何
　　防绛唇
　　浩湖天酒浮黄菊携佳侣澹烟疎雨去鲁方懐士倾葢相逢引满哦奇语山围处兕觥频举不醉君无去渔家傲
　　从古荆溪名胜地溪光万顷瑠瓈翠极望荷花三十里香喷鼻我舟日在花间舣向晚余霞收防绮遥山抹黛天如水满引一樽明月里风微起萧然真在华胥氏阮郎归
　　小舟载酒向平湖新凉生晓初乱山烟外有还无王维真画图风遂起动襟雨来荷溅珠一樽相对喜君俱醉归红袖扶
　　临江仙
　　一曲阳关肠断处临风惨对离樽红妆揭调十分斟古来多聚防正似岭头云昨夜晴霄千里月向人无限多情娟娟今夜满虚庭一帆随浪去郤照画船轻
　　醉桃源
　　蝶梦初回栩栩柳岸几声莺语苹末起微风山外一川烟雨凝顾凝顾人在玉壶深处
　　南欹子
　　遇酒词先举逢山眼蹔明一川风雨纵留人不道此郎归与欲兼程客乆情深口寻观恨不能防牀顿睡梦纵横赖【案此下原缺】
　　和晏元献渔家傲韵
　　郊外春和宜防步百花之上初凝露福地神仙多外府藏奇趣幽寻歴遍溪边路薄宦浮家无定处萍飘梗泛前人语与子未须乡国去来同住且防羣岫烟中雨念奴娇　村居九日
　　九秋气爽正溪山雨过茅檐清暇篱菊姘英知是为佳节重阳开也色妙香殊匀浮瓯靣俗状卑金斚歌狂饮俊满簪还更盈把村外草草杯盘边尘不动欲买应无价端使晴霄风露冷云卷烟收平野向晩婵娟半轮斜照想见成清序玉山頽处要看欹帽如画
　　临江仙
　　宝晋轩牕临望处山围水绕林荣不堪回首到江城墙跌围瓦砾鸥鹭见人惊日愿太平归旧里更无余事关情小营芽舍倚云汀四时风月里还我醉腾腾
　　阮郎归
　　碧溪风动满文漪雨余山更奇淡烟横处柳行低鸳鸯来去飞人似玉醉如泥一枝随鬓欹夷犹防浆月平西幽寻归路迷
　　临江仙
　　野外不堪无胜侣笑谈安得君同四时景物一壶中醉余临望处逺岫数重重溪上新荷初出水花房半弄微红晓风萧爽韵疎松娟娟明月上人在广寒宫
　　念奴娇　裁成渊明归去来辞
　　栏干倚处戏裁成彭泽当年奇语三径荒凉懐旧里我欲扁舟归去鸟倦知还寓形字内今已年如许小牕容膝要寻情话亲侣郭外粗有西畴故园松菊日涉方成趣流水涓涢干涧上云绕奇峯无数窈窕经丘风清月了时看烟中雨萧然巾岸引觞寄傲衡宇
　　醉春风
　　一阳来复羣阴徃吾道从今长万事莫关情月夕风前依旧须豪放云舒卷浮清嶂从古书珍赏满引唱新词春意看看又到梅梢上
　　小重山
　　雨过风来午暑清榴花红照眼向人明一枝低映宝钗横菖蒲酒玉椀十分斟引满听新声小轩帘半卷逺山青几人闲处见闲情醒还醉为趣妙难名
　　诉衷情　渊明诗
　　结庐人境美陶潜车马不来喧胜处自多真趣飞鸟日相还心旣逺地仍偏见南山手持菊颖山气长住欲办忘言　皆吾所作词　元晖
　　绍兴戊午中春初七日懒拙道人得守滁阳旣老则懒遂请宫投间泛小舟来平江大姚村过谦之于庄舍乍朝来居深村洒然如濯清风于三伏畏暑中其为快有不可胜言者大恨未能増置百斛尚依微禄以哺孥稚未能便纳政为闲客相从云水间耳岂非老业家女甥索书此柔毛顽悍作不成略无可观是月十三日押阳春集
　　右米元晖书自作词十八篇名阳春集二册绍兴戊午中春在姑蘓别墅为其女甥所写老时近班归艺松菊犹不能忘情于翰墨间斯亦足以见嗜好之笃矣宝庆丙戌二月之得中都刘氏
　　赞曰予家有山林集观宝晋自制之词每不逮乎平鼎得过庭之异闻陶冶性情自为阳春旣寓意于馆甥亦秘笈而自珍于尝商略圅书髣髴梁尘规矩合作勺箫夺伦窃以为夫君金缕之衣亦未足以换墨练之裙也











　　宝真斋法书赞卷二十四
<子部,艺术类,书画之属,宝真斋法书赞>
　　钦定四库全书
　　宝真斋法书赞卷二十五
　　宋　岳珂　撰
　　宋名人真迹
　　潘子贱改月帖【行书九行】
　　良贵叩头上启改月伏惟尊候万福引向引向良贵即今过南山作少緑事中秋后方归恐左右旦夕须差考校无由候别不胜悚仰谨布此区区秋暑方炽千万珍爱不次良贵叩头上启文伯教授学士贤友侍史初三日
　　右绍兴徽猷阁待制潘公良贵字子贱改月帖真迹一卷公劲正之操闻于一时字画之存虽近犹可敬也嘉泰癸亥十月得之临江之彭氏
　　赞曰公立柱下直声凛如气则不馁而况于书待人以情眞意浃洽于嗟前修动则可法
　　胡已茂鹗章帖【行书十二行】
　　交修惶恐再拜上启少恳輙尘严听从侄防备员徳清丞吏事明敏公勤洁防胥吏畏戢甚得民誉顷左右剖符之初尝令谒见于临安已清顾方此荐士之初輙敢求玷鹗章之末逮此终更获遂改秩皆出门下之赐载徳岂浅浅耶敢恃眷旧之私特加留念幸甚干冐愧悚殆不胜云交修惶恐再拜上启
　　右绍兴端明殿学士胡公交修字巳茂鹗章帖眞迹一卷自荐举之失初意晋之祁奚本朝之曹吕盖世以借其口而售其私者以古自信庶几于中兴之人物见之帖得之京师宝庆元酉之八月
　　赞曰矰缴之鸿人心所同是内举者何足以害其公世道之趋或污其隆此帖之存所以愧今日之憧憧
　　向伯恭旁午帖【行书十行】
　　子諲惶恐再拜请违钧席倐尔两月不胜瞻仰之情乍到官所宾客旁午应酬不暇念欲上状少谢前延遇之意执笔辄已屡矣洊宠赐手教仰服眷厚且愧不敏耳大参虚位侧闻环召复归庙堂以福四海子諲惶恐再拜
　　右绍兴户部侍郎徽猷阁直学士芗林向公子諲字伯恭旁午帖眞迹一卷予少侍先君帅东广道出清江尝登芗林之麓后十五年与公之孙公起公谨游屡见手墨又十四年宝庆乙酉六月始得此帖于京江
　　赞曰涂水涟漪未改芗林风月如新一纸重观遗迹百年无复斯人
　　刘彦修江岸帖【楷书十五行】
　　子羽顿首再拜上启侍讲内翰台座江岸请违载更嵗籥景仰徳谊与时俱积谒归故栖继之行役扰扰多事疎奉起居春寒伏惟论思余闲神明协相台候动止万福子羽嵗暮抵漫陵交郡事海邦僻逺民淳讼稀窃禄养亲诚为安便正阻清觌愿言加愼防鼎益隆眷注谨拜手状不宣子羽顿首再拜上启侍讲内翰正月七日谨空
　　右绍兴徽猷阁待制刘公子羽字彦修江岸帖眞迹一卷公自徽猷阁待制守泉在绍兴丙辰嵗是时翰苑盖朱公震陈公与义朱方劝读则公所与书陈其人也嘉泰壬戌嵗七月得之都城士人钱万
　　赞曰其忠足以继忠显其教足以传西枢其略足以佐魏公其识足以知二吴于虖斯亦足以列宝眞之储矣
　　梁仲谋去月帖【草书卜九行】
　　汝嘉惶恐去月二十八日以辰子得竒疾不幸二十九日刘丈见过告以庙堂呼召分委职事方知淮甸已扰次日得防促出自此不复更得少暇修人事亦不得略为亡儿取日作佛事一切付之牙校辈相继报益急遂议挈家三数日来孥累既行府事逺交与章丈方少通气得亲书问耳不审得见量否即日伏惟开府之初神相起居台候万福不胜瞻仰惓惓之至汝嘉初得指挥独以本部事从行继得与刘丈同行指挥今又独行矣终当率刘丈同行也启行未有定日闻已拟二十三日又闻二十九日相君云有警即动不许择日也余已具刘文书中更不缕缕向寒乞相时珍重以俟宠数不宣汝嘉顿首再拜知府徽猷侍郎乡兄台座
　　右绍兴寳文阁学士梁公汝嘉字仲谋去月帖眞迹一卷予开禧甲子冬初筮仕南徐公之子季珌实以九卿总饷尚及见典型帖得之其门人郑子夀盖或持以献者
　　赞曰当边境之多虞士君子出而备驰驱见于盈咫之书观其六銮之行虽择日亦不可以少须其时为何如燀燀出车投袂以趋母寜以家而忘此匈奴岂其私是图此敌忾之士必即是以察忠臣之区区也魏邦逹圣训帖【行书十四行】
　　矼惶恐再拜知府侍郎徽学台座拜违未一月驰仰已穷即日恭惟下车布政台候万福矼以面奉圣训略至刘候军前取道治境拘文故不敢拜谒又事颇亟不欲少驻告借一知路人问径道或云须由四安广徳而往或云自长兴有水路尤便闻刘在太平或在建康惟欲取疾耳矼所乗舫子稍大遂至崇徳易一小舟而来然复太小欠伸不能使府或有可至四安或长兴者小舫子欲易以往无之即已不敢必也咫尺不获少承诲益愧悚之剧舟次姑布执事不宜矼惶恐再拜知府侍郎徽学台座
　　右绍兴吏部侍郎集英殿修撰魏公矼字邦逹圣训帖真迹一卷事雠之议初起公独以纲常折其锋竟以坎去国名节嶤然严霜皜日犹可想也勾党浸淫异轨同辙览卷追慨为之怃然宝庆乙酉六月得于京口
　　赞曰意有不可东带之立弗与也事所当尽杭苇之急弗顾也诗不云乎駪駪征夫每怀靡及览此遗墨斯足以观君子之于役而攷古义于原隰矣再拜什袭噫吾何执
　　汪彦章誉望求贤荐书三帖【并行书第一第三帖各六行第二帖五行】
　　藻顿首启承闻誉望固非一日衰迟宦游莫遑瞻对第驰钦咏昨者刘君汝一能言执事尝及姓名即欲寓书因循至今负媿深矣藻方负讉屏迹丘园趣舍殊途未有驰谒之日临纸为之太息藻再拜
　　藻顿首启下车今已几时政誉蔼然良用钦叹求贤如此虽公不薄淮阳士论谓何伫听诏除庶几善类知所激厉焉藻再拜
　　藻顿首启小儿快负丞获预奔走之列天予之幸也昨朱守尝许其剡章未几罢去闻当补发輙欲预荐书之末虽未果少接色辞所以冒闻者味同焉惶恐藻再拜
　　右绍兴翰林学士龙溪先生汪公藻字彦章誉望求贤荐书三帖真迹一卷中兴嗣命之臣公为称首翰墨所传与文章称其可尚也已予家九江道如行京屡出黟歙间知公故家所在访求公帖庆元己未嵗八月得之文溪士人汪氏
　　赞曰纳交以道不殊乎丘园观政以人叹息于求贤言情以真无事乎胁肩此前辈之流风今不复见者几百年矣使览者跫然曰古道之存存乎尺笺盍思乎免旃则如宝真者亦将预有荣焉
　　朱文靖报称帖【行书十四行】
　　倬久不聆动静殊用思企奉手翰之辱从审霜寒台候万福感慰感慰倬叨预机政日思报称未职故人有以垂教否因风幸冀不外令嗣已庸新命想深庆慰迫冗草畧奉复悚仄悚仄合并未期更冀顺时调获以需晋宠奉颂之至十二月日倬劄子
　　右绍兴宰相朱文靖公倬字汉章报称帖真迹一卷近世字法宰传如公以鼎铉之贵兼翰墨之妙片纸之存皆可秘袭帖得之金沙士人陈元頴实嘉定壬午六月
　　赞曰劲而柔端而遒奔八骥囘九牛功玉铉名金瓯藏此书识前修
　　刘无言饷茶帖【行书五行】
　　饷茶畧一阅皆精致不俟防试可见也花子并通应佳味并烦分惠尤用感怍区区面谢坐客草草焘顿首右绍兴秘阁修撰刘公焘字无言饷茶帖真迹一卷建中靖国初祐陵手赐緍钱十五万刊袐阁续帖彚辑名迹以踵元祐右文之规以绍淳化诒谋之列公是嵗为宣徳正字班在馆阁之末独被防专董斯刻且书标目及事因于后盖书名已动九重之听久矣然而官独连蹇不大进至宣和末犹止寓直中秘而已岂抱至艺者不肯轻售耶山谷谓使公春秋髙江东又当出一羊欣薄绍之斯言犹信嘉定甲戌八月得此帖于蘓门僧显时
　　赞曰笔势之伟笔意之诣笔法之粹是三者固足以名家而无愧矣于虖祐陵天纵八体公蒙识防独在初嵗亦宜其有此具美也宝此幅纸以见太平之游艺惟袐阁是视
　　刘无言辋川诗帖【二十题共四十首有序并行书一百行后四题大字标诗八首分八行小字注又刘尾记草书三行】
　　尚书右丞赠袐书少监王维摩诣
　　余别业在辋川山谷其游止有孟城坳华子冈文杳馆斤竹岭鹿柴木兰柴茱萸沜宫槐陌临湖亭南垞欹湖栁浪栾家瀬金屑泉白石滩北垞竹里馆辛夷坞漆园椒园等与裴廸闲暇各赋絶句云
　　孟城
　　新家孟城口古木余衰栁来者复为谁空悲昔人有结庐古城下时登古城上古城非畴昔今人自来往【裴廸】华子冈
　　飞鸟去不穷连山复秋色上下华子冈惆怅情何极落月松风起还家草露晞云光侵履迹山翠佛人衣【裴】文杏馆
　　文杏裁为梁香茅结为宇不知栋里云去作人间雨迢迢文杏馆跻攀日已屡南岭与北湖前看复廻顾【裴】斤竹岭
　　檀栾映空曲青翠漾涟漪暗入商山路樵人不可知明流纡且直緑篠宻复深一迳通山路行歌望旧岑【裴】鹿柴
　　空山不见人但闻人语响返景入深林复照青苔上日夕见寒山便为独往客不知深林事但有麏防迹【裴】木兰柴
　　秋山敛余照飞鸟逐前侣彩翠时分明夕岚无处所苍苍落日时鸟声乱溪水縁溪路转深幽兴何时已【裴】茱萸沜
　　结实红且緑复如花更开山中傥留客置此芙蓉杯飘香乱椒桂布叶间檀栾云日虽回照森沈犹自寒【裴】宫槐陌
　　仄迳防宫槐幽隂多緑苔应门但迎扫畏有山僧来门前宫槐陌是向欹湖道秋来山雨多落叶无人扫【裴】临湖亭
　　轻舸迎上客悠悠湖上来当轩对尊酒四面芙蓉开当轩弥滉漾孤月正徘徊谷口猿声发风传入户来【裴】南垞
　　轻舟南垞去北垞淼难即隔浦望人家遥遥不相识孤舟信所泊南垞湖水岸落日下崦嵫清波殊淼漫【裴】欹湖
　　吹箫凌极浦日暮送夫君湖上一廻首青山卷白云空阔湖水广青云天色同舣舟一长啸四面来清风【裴】栁浪
　　分行接绮树倒影入清漪不学御沟上春风伤别离映池同一色逐吹散如丝结隂既得地何谢陶家时【裴】栾家濑
　　飒飒秋雨中浅浅石溜泻跳波自相溅白鹭惊复下濑声喧极浦沿渉向南津泛泛鳬鸥渡时时欲近人【裴】金屑泉
　　日饮金屑东少当千余嵗翠鳯翊文螭羽节朝玉帝濚渟澹不流金碧如可拾迎晨含素华独往事朝汲【裴】白石滩
　　清浅白石滩緑蒲向堪把家住水东西浣沙明月下跂石复临水弄波情未极日下川上寒浮云澹无色【裴】北垞
　　北垞湖水北杂树映朱栏逶迤南川水明灭青林端南山北垞下结宇临欹湖每欲采樵去扁舟出菰蒲【裴】竹里馆
　　独坐幽篁里弹琴复长啸深林人不知明月来相照来过竹里馆日与道相亲出入为山鸟幽深无世人【裴】辛夷坞
　　木末芙蓉花山中发红萼涧户寂无人纷纷开且落緑堤春草合王孙自留翫况有辛夷花色与芙蓉乱【裴】漆园
　　古人非傲吏自阙经世务偶寄一微官婆娑数株树好闲早成性果此谐宿诺今日漆园游还同庄叟乐【裴】椒园
　　桂尊迎帝子杜若赠佳人椒浆奠瑶席欲下云中君丹刺人衣芳香留过客幸堪调鼎用愿君垂采摘【裴】予毎见右相辋川图想见其处复于其集得此诗尤想见其人风度髙絶非复世人也裴廸在唐无闻而其诗如此抗衡摩诘则其人亦可知矣偶有茧纸一轴大小字书之仅足以见余景慕不忘之意　无言
　　右刘无言辋川诗帖真迹一卷辋川竒胜甲唐世名墅槩观诸诗亦可想已予旧藏唐人所绘图每暇日一纵览飘飘然若身在华冈北垞间今见此迹笔力清劲与诗颉颃是可与图并甲袐笈矣得帖之日宝庆乙酉十月售者钱氏
　　赞曰辋川之胜新诗之咏所以适性也茧纸之莹笔力之劲所以写兴也维诗与笔景物交映也并于唐图于是为称也
　　吕居仁瞻仰收召二帖【并行书第一帖十四行第二帖十一行】
　　本中再拜比稍不闻动静瞻仰之至即日伏惟尊候万福本中久留闽中比已治北去计复被召命顾自春多病日颇増剧须俟旬日稍闲乃行衰羸如此亦复何用前路当恳求官祠再任期必得请或见诸公敢乞先致一言张本至幸尚阻侍见倍乞为时防重不备本中再拜徽猷侍讲姑夫淑人四十七姑座前四月二十八日本中拜覆收召虽出推奬然本中衰病不堪若冐昧求进必致颠隮将来自陈尚乞垂意不能者止圣人明戒亦或不辱题品万分之一矣其他覼缕当俟后状曽壻到行朝请见敢乞矜怜六哥十哥续别作书大同包上起居本中拜覆
　　右绍兴中书舍人直学士院吕公本中字居仁瞻仰收召二帖真迹一卷中原文献之传如吕氏一门道徳文章世载厥媺固难乎析薪之责也公在南渡后岿然灵光尊王贱霸之一语着于王言天下凛然始知有大义其正人心扶世教功不浅矣所谓负荷复何议哉尝攷史録见史臣秦熺之言曰绍兴四年三月秦桧拜右相议和之计决矣而左相赵鼎抑沮甚力因修史加恩宻谕直学士院吕本中为制词葢豫为后日姧图鼎为首相不复留意国事用兵则徒擅都督之名略无措画议和则隂怀首防于进对之际未尝有可否隂结党与肆为诋欺其负眷意如此于虖天下有公是非如公之不匿厥指顾可以为诬乎帖得之髙平范氏难进之风溢于盈咫之幅计其嵗月当在公赐科第还行都时百年声猷槩可觇矣绍定之元上已日予修禊研山而帖适至
　　赞曰吕氏一门我朝韦平衣冠既南孰为典刑猗欤北扉翰墨腾英难进之风蔼于心声其进维何风雷隠砰贱霸尊王万古作程天将开之以豁瞆盲孰遏其萌维盗实憎观公初心何止惩羮亲朋斯升方喜彚征私书之诒犹欲却行岂愿空言与乳臭争道之将宏非人所能俛首事雠众方若醒讵知祸胎自汉公卿沦胥一谈大吕为轻纶音一颁四海竦聆臧宫鸣劒贾谊请缨书下奉天已识中兴曲笔谁欤反肆讥评隂险何知云收雾明公帖初获我心未寜谓彼噂臆度以情是或防腐犹疑鸿冥既见公书恳恳至诚视彼傥来虽宠若惊肯以王言屈于姧朋公义既昭公论既明迨今百年犹歉混井时欤数欤迄莫我听公帖云烟公心日星彼犬之狺何吠非形天澄气清脩竹兰亭阅此帖焉对于汗青
　　李商老酬答诗帖【行书十二行】
　　谨次髙韵奉酬禹功司録博士彭再拜
　　烟霞痼疾自藏身刮膜频窥佳句新学博还同杜候库才悭深愧庾郎珍倚风终日扫松径披雾何时对玉人西掖銮坡须妙手如公那复困无津
　　右江西诗派日渉居士李公彭字啇老酬答诗帖真迹一卷诗诗迹未登于宝真丙戌八月始致此帖于赐山盖托士友搜访而得之者有藏书家七印赞之以备诗体之一焉
　　赞曰九之沕潏注于溟渤寓此诗笔烟霞之痼疾园渉以日纾写盘鬱予于西江搜抉遗轶备体之一陈文正黄庭帖【楷书十行】
　　康伯惶恐顿首再拜上覆康伯辄有少意于禀近搜访得禇河南小字黄庭经一卷虽未办真赝要似非近时墨迹仰恃眷私率尔持纳为书府之玩傥赐指留不胜万幸郡中马氏有唐卢稄迦髙僧画像乃禁中旧物印记颇多上亦有唐宝今已依近降指挥收买专人申纳太师公相府亦乞钧照康伯惶恐顿首再拜上覆右两朝相国维师鲁国陈之正公康伯字长卿黄庭帖真迹一卷海陵煽凶九垠沸腾封豕长蛇荐食上国瞰然有投鞭必渡之志维时元臣镇物如谢安効忠如陆贽辅圣断如裴度佩安危如郭子仪在公一身吾国九鼎然则杨休玉色正笏垂绅之气象固可即遗墨以占之也是帖盖与秦熺者当是知汉川时孽防滔天虽如公者犹不免于避碍致曲此则重可叹也嘉定辛巳四月得之建邺秦氏致之者亦市买卒顾姓云
　　赞曰隆兴圣主临盛朝元臣堂堂冠蝉貂镇抚百度服天骄九鼎安固屹莫摇凛然遗墨松后凋美锦不□璞不雕百年攸熺均童妖惜我乔木屈艾萧围棊赌墅意自消后来伟迹可岧峣我来郿坞鸟焚巢乃见拱璧汚脂膋卷藏再拜刻琰瑶百花藩溷随飘飘愿续洛谱从午桥不问处所知春饶
　　史忠定蚤作帖【草书六行】
　　浩再拜上覆辱教伏审蚤作尊候万福示谕若询之在渠想无不可者万一求之不得无如之何不可不问也是亦一机防幸裁之纸札不精望恕之浩再拜上覆周丈秘省贤友座前
　　右兴隆相国太师越国史忠定王浩字直翁蚤作帖真迹一卷三代而下帝王之学不讲久矣尧畴舜咨指为迂谭无逸易图金华倚席格心之效旷不复见根枿失养因世治乱眡其天姿培溉一源民泽所系徳修罔觉基于斆半其孰能顾旧兴想如啇宗之于甘盘者乎寥寥数千年发精一之蕴绍下风之问惟公之遇孝宗皇帝实维有之盛徳光明前隆后淳大伦用章大谊用伸大原用传大业用昌华重文敷道统勃兴缉熈之功盖非一日珂龆龀侍先君子行都尚及见赐几杖时生四十有三年宝庆乙酉嵗二月始得遗帖于京口窃覩墨妙淳劲严重俨如佩玉端委于庙堂之上其学力功用之所充尚可即此以占之也留候掉三寸桓荣陈五经方斯以称抑多恧焉赞曰危微精一传之在心二典勲华光于有临大原自天端倪孰防岂无畴咨培髙浚深寖明以昌举元难壬烝哉明良嗣此徳音匪鉴而讽匪扆而箴启廸在初有开宸襟岩廊南风袗衣鼓琴渊跃籋云匣铏发镡逹其已充泽彼苍黔王度之恢如玉如金进而虞渊宾晹发防坱圠玑衡开阖阳隂九韶其楷万奏皆瘖退而卷怀蓻圃书林出入欧顔而加防斟湛湛秋江岧岧春岑如彼德人危冠整簪不伐不矜森严深沈我考问学惟心靡谌端本自我何用弗钦重抵九鼎价逾万琛维帖可观为世之砭鍼尚信我言匪今斯今
　　洪文惠盍簪帖【楷书五行】
　　适再拜非才猥叨误擢遂有盍簪之便忻惬可知所幸余润可借得苟免大谴百怀俟面兹不繁及适再拜右隆兴丞相魏国洪文惠公适字景伯盍簪帖真迹一卷公相孝宗仅累月而归自嵇隂徘徊緑埜者十有余载泽虽不下防而难进之操凛然有可观者珂虽屡识公古而真迹之见则昉于兹盖宝庆乙酉之正月得之中都冯氏
　　赞曰公作古与先汉侔发为书翰顺涂挟辀公相孝宗曽不少留归安一丘终始休休我防淮饷祖公前修登华信亭歩得江楼摩挲石题瞻睇银钩风静鹊巢月明沙鸥意公其来偕造物游迹则不磨心兮焉求
　　蒋丞相得男帖【草书八行】
　　芾再拜上问尊嫂安人恭惟懿候万福姐姐致意新妇都拜起居诸令嗣承务以次各计侍奉休吉芾屯孤多难举无与比娶后十八年方得一男甚慰牢落半年之间百病迭至竟以不起哀恼无聊上状崖畧并幸照恕也芾再拜上问
　　右乾道宰相资政大学士蒋公芾字子礼得男帖真迹一卷公家于常予以嘉泰壬戌十一月道由锡山得之士人蒋深盖公族云
　　赞曰仕遭时相真主材之充泽斯普以端逸御妍妩谅予言法当取
　　虞忠肃万里帖【行书十四行】
　　允文自建邺分携相去万里不奉一行书君子之思勤甚扶病逺来次鄂渚窃知易节江西清议以久外为淹允文不敢以贺也如病身骨立岂当复出况恳辞之章六七上必有报可者即西湖为投老计矣不果一一亲作报书亦久病有未能勉者千万深谅之也行止稍定别上状右谨具呈正月允文劄子
　　右乾道相国维师雍国虞忠肃公允文字彬甫万里帖眞迹一巷公以任重之噐迈往之识济时之才基殊勲位元宰表表为世名臣当其自西掖出扫边氛遂戡大憝江上之人至今能诵其遗烈是时沈宪敏以枢曹随军此帖盖与公西湖后往还书尺金石交情蔼然尚可觌也绍定戊子二月予在京口得之宪敏之孙镗声甫
　　赞曰方长鲸之干诛骇百川之腾浪撼坤轴其欲裂有雍公之思壮策数船之竒勲射天狼于北向既旄头之夜殒窘纷披而投仗叹微管其左衽曽垂褒于素王凛百年而若存耿英气于江上揽遗帖以在手并风云而献壮敛胸中之崛竒为笔下之豪放念旧交于漕挽寓执讯之还往慨宝传之至今犹足慰夫驰想予尝攷史牒之终始论余功于翼亮观其位上宰以秉成犹未忘大义之独唱谓取秦而下燕可拊背而扼吭轩墀靡慕于金节斧乃攽于玉帐当王业溺于积安之久而人心顿有振起之望迨时数之未偶坠妖星于五丈故议者不见于异时之所就而得以寘疑于当日之自将何鴧毒之难瘳本亡秦之蛊丧嗟羣情习见于苟且宜只手莫支于缔创予所以抱遗椠于五纪悼成心于一相既什袭以致其尊慕又三叹而继之惆怅也
　　曾丞相临平帖【行书十一行】
　　怀悚息匆匆片札叙违方愧率略舟至临平逺勤诲翰所以慰藉甚宠顾怀危踪得以善去心匪木石寜不知归更冀涵覆以终大惠引睇光仪第剧依恋之至右谨具呈观察节度太尉宗丈六月日观文殿大学士宣奉大夫提举江州太平兴国官曽怀劄子
　　右乾道宰相观文殿大学士曽公怀字钦道临平帖真迹一卷宣请故家再秉相轴实自公而复此帖乃公去位时予当时近臣之同姓者嘉泰辛酉嵗八月得之鄂渚曽氏孙监征家忘其名
　　赞曰书尺之作趋简便情之所托斯可见志虽少贬言犹婉体虽少诎敬犹简堂堂相国缁衣彦明哲自将亦通愿竦然述赞览遗卷我欲以之参世变




　　宝真斋法书赞卷二十五
　　钦定四库全书
　　宝真斋法书赞卷二十六
　　宋　岳珂　撰
　　宋名人真迹
　　李子至禀议帖【案此帖行数原本缺】
　　若川近赴都督府禀议往来经月疎拜记府之问方深悚惧特被诲墨仰认谦眷之厚下情不胜感刻敌中多事报契丹复盛金人族中有立者且旱蝗大作前日报敌帅被杀继闻乃副元帅中箭又云已死然皆未有端的宿州之举敌皆骑兵我合用歩卒以劲弩尅敌弓制之乃专用马军彼众我寡彼强我弱十四日之战敌援未集我虽胜而马军伤中者已大半此一失也破城之后当倾府库以犒将士振旅而归以成全功乃占吝所获恬不知退坐待其援兵之至此二失也敌援虽至若早入城坚壁不战以逸待劳至如刘锜在顺昌时亦可成功不知出此以致二十日二十一日之挫此三失也二十三日入城不待敌兵之解门小兵众自成蹂践壕外之兵为敌所乘此四失也既议班师合先约束不得遗弃器甲以备追袭更无队伍纷乱而归此五失也有此五失宜其成功而败今大军所损不及二分丧马虽多亦不多半弃甲尚可添造犹为莫大之幸也使敌有谋诈为败衂引我直至南京以兵断其后路或不于宿州城下交锋但立两硬寨于濠泗归路为之奈何今日思之犹不免寒心此皆不审彼已失于轻敌所致也今日之事尤宜以守御为先守御之防无如以重兵屯江上以固根本轻兵屯淮南以为藩篱淮东以水为形势淮西以山为形势可以壅水即壅以浸其地余皆清野以军官同民兵各据形势坚壁为守敌冦之来勿轻与战但断其粮道刧其营寨使不得久住或敌冦大入力不可御遏即渡江共为固守今防秋在近宜速定其议内外协力措置舍此恐别无此良防也措置已定根本已固如敌人衰弱以机会可乘亦不害于恢复如敌中多故复欲寻盟亦不害于讲和若用区区愚见素守此论因以用兵昨日得盱眙探报谨禀封呈伏冀台照右谨具呈六月日右朝请大夫户部尚书郎中总领淮西江东军马钱粮李若水劄子
　　右乾道户部侍郎李公若水字子禀议论帖真迹一卷帖葢出于隆兴符离退师之时予在京口与公从子权为寮因求得之实宝庆元年之八月
　　赞曰金本世雠固当厉不共戴天之义辽本与国亦可同仇而互倚中原尺寸之壤皆天之所以全畀又不应不效前人之坚守而轻于弃是三説者固无可议然以予攷之其时则隆淳之间事体大与绍兴异如帖中语固谓之失防而亦出于势之必至也昔汉之席卷本肇于从东归之士燕之复振葢犹有垂宝令麟之徒以为子弟本朝顺昌之力守亦岁月之未深而人心戴汉有死无二既歴三十年矣则居者已安而无归意谁复有敢为之气亡者烬灭而不复炽彷徨故臣凋落宗裔亦何以为之地懐慕者既已阅世而遗黎之习已成其族类城壁虽不改于昔而所与共守者皆岌然而不可恃又安得以前日为比先生出师之议曰大辽有可立之形金人有破灭之理葢以及时经理为社稷无穷之计其在朱仙镇去京师四十五里拳拳忠愤一日百启亦必曰此正陛下中兴之时金人灭亡之防又以欲弭后患惟在于乘势于虖投机者间不容穟政使能者亦不能违时以致利而显忠辈又何可求其备春秋之法责在于帅予意魏公之心亦惧其愈久愈忘而为是万一之觊予故于此帖重惜先王之机而窃哀魏公之志也张安国书简帖【十帖并行书第一帖十一行第二第四第六第七帖各八行内第四第六帖各尾批二行第三第八第十帖各十二行第五帖九行第九帖十三行】
　　孝祥伏以秋令告中伏惟都运显谟右司持要尊兄玉节在途台候动止万福孝祥罪戾之迹又罢免得还共子职实大芘之自政逺瞻承伏乞为时珍防亟膺禁宻之除右谨具呈八月日左朝奉郎充集英殿修撰赐紫金鱼袋张孝祥剳子
　　孝祥惶恐拜问台眷上下均有休祥令嗣皆在侍傍否老亲久托大芘知感得四月问书久不闻安耗矣江东委令惟一一垂示孝祥惶恐拜问
　　孝祥比奉还教极荷至意不胜感激春物已半伏惟台候万福孝祥极欲一至府下孤危多畏欲发复止恳辞不获今不免尽室泝江以行连年道涂吁可厌也买纸极荷笃念粮法如此足矣告为并手甚幸非理作烦惶恐死罪临行别遣状右谨具呈若虚总管御带承宣台座二月二十三日左朝奉充集英殿修撰张孝祥剳子
　　孝祥再拜上问台眷上下均有休祥老亲问多感常收安问也过郡斋切为致千万意亦作书告别矣妙鲊已领殊荷分甘湖湘间有委示及孝祥再拜上问恐有箆刀子佳者告求一副无即已之惶恐惶恐孝祥在池口具书托利君行后附郡中人必已逹即日不审尊候何如孝祥至九江累日以俟刘枢到小留奉近况极感告再四致问叶文极恨不一见也扁牓非所惜当托六哥带行药方先遣去余俟后信四月二十二日孝祥顿首徳初宣教大哥座下
　　孝祥惶恐再拜台眷上下均介休祉刘枢昨日得报约至九江相见当是舟行耳徳初幸得一见即还侍傍极悤悤也不知可蹔令至九江否孝祥至决须作五七日留耳孝祥惶恐再拜　舟中不办视所贶为报忽过孝祥伏垂谕魏监谨悉台意渠但欲出门下淹速不敢计也未行尚图再诣右谨具呈府判朝议台席十二月日左通直提举江州太平兴国宫张孝祥剳子孝祥列郡地卑公府礼絶虽縁雅旧难躐等威不谓至仁尚记孤官下教収恤敷防庇庥饬诲载勤噢咻无量展刷摧羽不复惊封殖陈荄更俟吹律冀保危踪不任叩叩之至右谨且呈承议充敷文阁待制知静江军府事张孝祥剳子
　　孝祥惶恐庆礼已右具启比献嵗以来履道何似惟天佑元弼寿日升而徳山立也孝祥逺守节符以大芘所洎幸脱罪尤然尘垢冠巾未得一侍几杖为恨心驰门下何日可忘右谨具呈承议充敷文阁待制知静江军府事张孝祥剳子
　　孝祥顿首比闻体候就平不胜欣慰况秋气乘肃必于眠饭易为调适欲日夕间一诣斋坐只欵未审可否公酎六器备饮剂之用幸留纳右谨具呈承议郎充敷文阁待制知静江军府事张孝祥剳子
　　右乾道敷文阁待制于湖居士张公孝祥字安国书简帖十幅真迹一卷绍熙乙卯同舍沈声甫以晒书节出诸法书徳化邑治中漪岚堂下以前两幅授予葢其祖詹事枢持要所藏书尺后八帖杂得之诸好事家不复编系嵗月思陵尝因进对见公奏疏玉音谕公曰稍进乎此便可名世观公合作处骨力固已轩轩如鲲击鹏运葢一日九万未可量也公则仙矣故其可赌者止于是
　　赞曰汉轻法言耳目所忽予藏于湖亦近世物气并华剑烈同段笏匪尚其容亦尚其骨
　　张国安写坡诗帖【楷书五行】
　　西湖处士骨应槁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲暗竹外一枝斜更好孤山山下醉眠处缀裙腰纷不扫万里春随逺客来十年花送佳人老去年花开我已病今年对花还草草不知风雨卷春归収拾余香还畀昊
　　右张安国书东坡和秦太虚梅诗帖真迹一卷绍定戊子二月得之京江于湖少小楷今帖视他书特为遒婉可观
　　赞曰玉妃粲粲怯诗痩秦艶苏腴畧先后于湖笔力并竒秀手执遗篇欲三嗅
　　张安国东坡三养【行书九行】
　　东坡居士自今日已往饮食不过一饮一啄有尊客盛馔则三之可损不可増有召我者豫以此告至人不从而过是乃止一曰安分以养福二曰寛胃以养气三曰省费以养财　元符三年正月七日于湖居士
　　右张安国东坡三养帖真迹一卷安国字法多竒而此帖尤劲挺以之书知德之言垂世之训称矣帖亦沈声甫所遗葢后秋中二帖十四年云
　　赞曰在易之颐饮食以节推而广之有是三説蒸壶发衰髪满帻机赤乳白未死神泣万金之璧防一蚁缺彼过分者于我何得昔传者诗今见者帖昔以事戒今以理悦吁嗟先生何学非易称此翰墨是谓知徳
　　陈正献权摄帖【楷书十二行】
　　俊卿悚息启别忽嵗晩良以悁企辱惠书审寒甚履用佳福承有分教宗邸之命懽庆缺尚几时与见任人为代耶俊卿碌碌且满嵗来春力丏投间少休疲耳下谕教官阙已差詹令权旬日矣续有摄阙当即奉报也未有见日尚千万加厚复状不宣俊卿悚息启宗教从政
　　右淳熙宰相魏国陈正献公俊卿字应求权摄帖真迹一卷孝皇励精庶政公以元儒受异知秉国成不激不随以昌其蕴当世称厚徳者归焉衮衣东山从容始终全节岿然尚可仰也帖以庆元丙辰七月得于公之孙坦实予婣家
　　赞曰英宰翼天縡治象开淳熙虽云简牍间已具梁栋资瀛海且清壶山秀而滋肤寸起膏泽笔意傥可知
　　梁文靖南安漳岩泉福三帖【并行书第一帖十七行第二帖九行第三帖十行】
　　克家顿首再拜持志运使朝议老兄台座自闻使节及境既再上状想继以逹秋暑特甚弭节之初伏惟台候万福眷集小大均休克家衰病闲处为宜但深负空食之惭尔泉之南安令江君防平有威信邑人甚安之祖母年逾九十而使司使与福清对移公私之计皆非便今渠有申状乞留旧任望主张依所乞也属如晦妇病背疮举家甚惶骇而克家亦苦脏腑上状草草不罪何当行部俾获瞻欵余冀倍自珍防以承宠用不胜至愿不宣克家顿首再拜持志运使朝议老兄台座七月二十六日克家顿首再拜持志运使朝议老兄节下比上状度通览久矣至节俯临伏惟倍拥休祉方嘉猷迪功今自踏逐得漳岩主簿丁忧阙度人皆未切望便以差牒付去介也立作此书幸恕草率十一月三日谨状克家顿首再拜持志运使朝议老兄节下迪功郎新授郴州郴县尉方嘉猷
　　尊嫂郎娘一一安胜家人辈致问讯舍弟愁闷中未及上状望加察前辱示书情文过当不更具外启敢少恳表兄赵中父家得防所在应副葬事在法合得千缗有使臣状子封纳望便为施行令泉福两州分认应副赐厚矣老兄与渠兄弟契素不薄度不待多祷也克家再拜
　　右淳熙宰相郑国梁文靖公克家字叔子南安漳岩泉福三帖真迹一卷祖宗盛时士习醇厚书牍间不为溢美谬敬而真意蔼然可挹此帖虽出近世尚可髣髴也宝庆乙酉三月婺将张松自中都以国初四功臣像介帖见遗
　　赞曰词真意浃不屈不狎端重有法此近世名臣之帖承平流风尚或可接予欲以此观相业
　　范参政行台两司常州成都四帖【并草书第一帖八行第二帖十二行第三帖十九行第四帖十七行】
　　成大少禀林得之见过求一言云有公状诣行台乡亲之故敢忘僭率且其言亦有绪论幸冀垂情他容探伺留中之除词驰贺幅次右谨具呈五月日左朝奉郎集英殿修撰新知静江府范成大剳子
　　成大比诲笔钦认眷意昨已尽郤鼓笛等谓可降临竟辱郑重如闻来日两司之招轩盖欲二十二日午间具家饭欵契阔敢幸不外他迟面尽右谨具呈二月日中大夫提举洞霄宫范成大剳子
　　成大拜覆五一兄即日伏惟尊候多福比承累书知安慰甚且收三哥书知已赴常州且得食禄以归养非细事须谢祖先积善所致也七哥九哥在此甚安但为先生丁忧废学已议别请先生也但未有赴试艺解者极以为忧耳兄且得一子食禄自此可以水浅长流矣劣弟年来多病早衰须髪如雪骨痩如柴食少药多如此度日可以想见况味未闲一味瞻想而已今略此通问三哥不及别书且善将息凡事勤谨三嫂侄孙安胜大姐且安迹不説亲否未闲将爱为祝不备九月十一日成大拜覆五一兄座前　更送去新附子十枚
　　成大拜覆五一兄座前暑候伏惟尊候万福成大自正月起离广西六月七日方入成都府路界交割今已入城了在路恰四个月以上川陆相半受万千辛苦艰险他时归来面説书中説不尽也新妇自遭压后到荆南上下方得性命可保又为路中辛苦到汉川大病至今未能坐起扰挠可知成大止存四茎骨头乌皮包裹其不仆于道涂者天也七哥九哥逺路一遭却得安乐九哥气弱多病全不及七哥也前日在桂林时先生不得人枉了光隂今已得一佳士矣旦夕事定敦逼两人为学矣三哥曽讨得权局否新生想甚长进大姐想且安迹于髙氏也定女日长已议所向矣因遣成人过行在今过平江通安问未闲伏乞保重不备六月九日成大拜覆五一兄座前
　　右淳熙参政资政大学士石湖先生范文穆公成大字至能行台两司常州成都四帖真迹一卷近世能书惟范张相望笔劲体遒可广可狭如公抑足以名家矣嘉定癸未十月得前一帖于维医者刘大声次二帖后一嵗十月得于平江鬻者何义又两嵗三月复得后一帖于金坛士人刘克家
　　赞曰纵之而矩不逾敛之而锋无余实蕴而华敷云烂而霞舒虽曰近世之书亦足以为轩几之娱久而信信而传其殆留而为后世之须噫嚱石湖
　　范参政书懐诗帖【行书十二行】
　　书懐二絶重送文高季兼呈府公贰卿
　　剑门云栈守非难函谷泥封久未刋今日汉中谁国士莫教春草上斋坛
　　西出阳闗有旧知薰风渌水泛莲时烦君传语诗书帅更寄台城别后词
　　右不湖书懐诗帖真迹一卷此诗似寄示兴元连率者在淳熙间殆是章徳茂诸君而未得其人也帖以嘉定己卯十月得之建邺
　　赞曰当平世而慨想斋坛之国士因送客而遂及阳闗之旧知葢拊髀之思在上弗替故淳熙之士夫亦不敢一日而忘可将之奇斯帖之传固未易例以近世之诗也
　　王文定省中要津二帖【并行书第一帖十四行第二帖十行】
　　淮昨承枉顾属留省中归捧盛刺怅仰何已奉教喜审即日尊候万福夔宪归守二书不外谨纳上已及周旋之意矣方总领少与之接者承命不获惟推照何日戒行尚须面别右谨具呈十月日淮惶恐上呈
　　淮顿首再拜淮违奉谈尘阅时淹久山斗之仰不胜勤拳顷嵗一拜书函继尝具状自是汩没莫遑嗣音者谓如俊望宜践要津日冀除召见有承教之乐何意尚贰近藩惘惘逮今愧生颜表辱台慈鉴谅万万之幸淮惶恐顿首再拜
　　右淳熙宰相鲁国王文定公淮字季海省中要津二帖真迹一卷公辅阜陵嵗月最久总领众职要必有以称上意而非偶然者婺人刘多祜多蓄近世翰墨嘉定戊寅六月予得之嘉禾
　　赞曰谨严而稳惬一笔之涉足寓心法淳熙之相业动守检押耳目犹接列于书笈百体不乏是曰王鲁公之帖
　　周文忠宝眷帖【行书六行】
　　必大僭易拜问年家宝眷敬想上下均祉或有委愿闻台命必大僭易再拜上
　　右两朝相国太师益国文忠公必大字洪道宝眷帖真迹一卷舜禹授受公以元臣陟降帝廷镇安八纮磐石九鼎葢近世以文致身以道致主以学致用全名终始进退雍容未有公若者幅纸之得维以尚徳嘉定乙亥时维元夕观于京酺售此真迹
　　赞曰庐陵之文忠前欧而后周笔法之可稽欧劲而周柔苟内心之是似岂外迹之能求予尝遡平原之津望二典之楼想公从容于墨客卿间犹足以接六一之风流也
　　张宣公书简帖【六帖并行书第一第二帖各十六行第三帖十一行第四第五帖各七行第六帖四行】
　　栻顿首拜启徳瞻茂才吾友座下为别寖久每用懐想手问逺贻慰怿可知也暑雨缅惟义履胜福栻幸尔安常不必念承在城中亲炙正字想当日有进益来谕克己言持之难当用大壮之力诚然也然而力贵于壮而工夫宻若工夫不宻虽胜于暂终不能持于久而销其端观诸颜子沈潜积习之功为何如哉其有不善未尝不知知之未尝复行非工夫笃至久且熟也其能若是乎别纸亦答去有以复之是望其他互见诸书中矣晦叔多时不相见却尝通书书已寄去未知再防之日更希茂勉厚爱不宣栻再拜徳瞻茂才吾友座下
　　栻许时幸欵晤霅川之别良用怅然从者遂还金华否栻留此已几半月馆舍寛凉可以观书但恨友朋之逺耳论语仁説亦稍稍改正矣早晩写寄伯恭可就观也左右天资之茂加以思虑细窃所期望惟力审自勉惟宏惟毅以进笃实之功君举后来曽相见否近亦一得书也诣叔来吴江相见归侍傍欲再求假来此犹未得却数通问他非此可既今日得雨更数日可以西去矣拭顿首啓徳瞻秘校吾友潘叔度兄弟因防致言晦叔已两来相见嵗晩可迁来城中论及陆薛徐三君恨未识之此间数士略见正字书中矣敬亭记潘叔昌写来方见之敬则实实则虚之意遗书中已有但虚则无事矣亦疑伤快了葢无事字杀此段意思不了如明道云两忘则澄然无事矣无事则静静则明便完全近看惟二先生完全精粹説话比其他先生不同其次则尹又其次则中立次则谢上蔡后生何足以窥前辈但讲论间又不可含糊尔更以其大者移于小物作日用工夫此语大意固好亦疑立言有病也栻又上
　　栻稽颡再拜上状通判学士座下即晨梅雨蒸湿伏惟开决有相台候万福栻孤露余生不足深轸尚冀若时厚自卫重不次栻稽颡再拜上状通判学士座下栻稽颡再拜先公平生心纯王室深痛讐耻之大誓不与俱存至于易箦惟以未克报两宫知遇为念呜呼痛哉不肖孤泣血何极挽章读之更重感恸迩求盗贼屏息否长才淹汩为重叹也栻稽颡再拜
　　栻叩首再拜斋醖及宝峰新笋见寄得以备荐奉愧感愧感建茶廿片辄驰凂幸检留栻叩首再拜
　　右淳熙侍讲南轩先生张宣公栻字敬夫书简帖六幅真迹一卷公以道鸣孝宗朝学者从之如云前三帖乃与婺士乔拱徳瞻者予尝从公之犹子匠监忠恕丏遗墨以藏宝庆乙酉三月匠监书介徳瞻之孙宗亮来遂得之言皆谆谆所谓造次不离乎道者后三帖绍定戊子二月得之京师
　　赞曰紫岩之传原委一忠遡而伊濓根本一中事君致身其用则同自我淑人于五峯力久积真至公而充淳熙之间天下为公守道彬彬洙泗之风公于是时不下禹功据徳游艺言立志通故其遗书笔意俱工我得而藏敢忘所宗渊渊其心皜皜其容学冠穹壤名侪岱嵩万世仰之曰人中龙















　　宝真斋法书赞卷二十六
　　钦定四库全书
　　宝真斋法书赞卷二十七
　　宋　岳珂　撰
　　宋名人真迹
　　陆复斋三防进学二帖【并行书第一帖十二行尾批二行第二帖十行封题一行】
　　九龄拜覆大哥座前即日冬寒伏惟侍奉尊候万福十月念五日全节推归尝附信托吴仲履处附逹计已到矣信后又无他但淮甸间王权刘信叔戚方凡三捷甚可为慰然敌人犹在淮甸未尽去传闻系契丹等为应已取汴京皆未得实车驾择此月初五日起行并恐欲悉周吴二丈数见初一日已参部讫次第冬至可归九龄若觉此中况味不甚佳则腊月或随诸公归亦未可知其他无事今日陶棊归乗便附此渠立俟不及详拜覆不备弟九龄拜覆大哥坐前
　　防报两纸附归刘信叔捷报偶无
　　九龄啓洊得手笔知进学有绪极以为慰即日雨寒不审履用何似来谕谓果宻有所浸浸者岂以自外来耶更须加意九龄自既有省须借圣贤之言朝夕警策庶几自明耳忽闻有便草草奉此不悉所怀四六姐诸外孙安佳未闲自爱不次九龄稽颡启【案此帖封题一行及跋赞等原本俱缺】
　　陆文安书稿泛舟二帖【并行书第一帖十行第二帖十六行】
　　八月廿四日九渊拜覆六九哥居士座前即日秋气澄肃伏惟尊候动履万福望之辈来得尊翰见所与元晦书稿甚平正同官沈正卿见之不能去手嘉叹至于再三其辞望之知之百十五之亡可痛可骇然其疾既已如此则生全之理难矣改之事姑缓可也要之亦未必在此诸事望之辈必能具言之立嗣一事已与望之辈论定当能禀也拜覆不备九渊拜覆六九哥居士座前
　　九渊拜覆六九哥座前即日季春和畅伏惟尊候起居万福九渊每思去年六九哥泛舟之兴可惜不遂此番能乗兴一行甚善向时闻有拉五九哥同游名山之言心甚竒之今可遂此行矣恐家事要人管领寜留百一哥若处之有条又六三哥势必不出则虽使俱行可也此间士夫皆一体人物其势必有藏于草野市肆者拘于官守应接无縁搜访若得长上从容其间闻见自不止今日不胜大愿见有一二人知前此湖广寇盗本末曲折之详者在此以衮衮不睱咨问之若遂此行则至时其人犹未去亦可相聚也今时惟妇女小儿不宜在外若丈夫有意斯世则于世不无补也偶脏毒作倦甚拜覆不备三月五日九渊拜覆六九哥座前
　　右淳熙知荆门军象山先生陆文安公九渊字子静书稿泛舟二帖眞迹一卷二帖皆与其兄梭山先生者陆氏之渊源派于梭山家庭切磋有自来矣是时三儒宗讲道闽湘湖浙之间朱文公之于先生尤相往来而无极一语终身不能以相合今首帖于梭山书稿有平正之论岂又他有发眀者耶次帖所谓访人物讲世道又有以见前修之学必志于有用盖如此至于继嗣之必先而宅兆祸福之当缓家事之不计而丈夫出处之当别先生所以处已处人之心抑于是可攷矣帖之得与复斋帖俱
　　赞曰自吾道之既南闽浙湘潭鼎立而三圣涂康庄先生盖与之镳而并骖矣观其家人唯喏之际惟理义是探惟人物是耽惟世道是参公取饱谙包罗浑涵舍是弗谭其亦如夫任重道逺必求其所谓合人已而无惭者耶璧珠骈有此尺函式严厥藏勿蠧勿蟫
　　吕成公寛平通鉴佚老三帖【吕大愚观书时事二帖附其五帖竝行书第一帖十五帖第二第三帖各十三行第四帖二卞二行第五帖二十六行】
　　祖谦顿首再拜灵洞之别又已改月矣思渴已深归辱手字欣审秋清体履安适祖谦旬日来以编诗少曽出门户今日已断手矣侍旁小从容甚善到官之初弥缝裨賛不可阙人而乆不与事物接旁观酬酢之纷纭亦可为观省之助者也天地间何物不有要皆丕骨太和之内胸次须常乐易寛平乃与本体不相背违尔艾轩畏事自旧如此然资质终长者也闻重阳后归所懐并竢面尽北山之行亦留以相待也不宣祖谦顿首再拜叔度教授年兄座前
　　祖谦顿首再拜前日辱手字并食物之况甚感即刻伏惟尊候万福祖谦到山间近十日初欲游歴近村而牕眀几静阅通鉴颇有绪遂兀坐不复出户也诗两种已收看春秋三传伊川説之外胡二刘原父质夫陆纂例微指孙发微皆当参看然向时屡曾説病后且宜静养攷凡例校异同恐亦劳心也二月初当泛舟归城中他俟面尽昆仲间并致意不宣祖谦顿首再拜叔度年兄座前
　　通鉴欠后唐晋纪两册诸子欠韩非子上册今汪时发见有专人入城若寻得附来为佳
　　祖谦顿首上启稍疎裁间但剧思系秋晚伏惟侍履多胜祖谦来日为三衢之行初六七间定囘过十月望即为之官计也丈丈侍次为起居佚老庵记拜纳前此托李仲南书渠适方送来所以稽滞耳得暇初八九间入城为佳他俟面布不宣祖谦顿首上启景华贤及座下庵记更与人商如有未穏则不必遽入石也饼法麫不拘多少用滚汤入少蜜溲成剂于板上捍成饼于煎盘内烙食
　　祖俭上覆记曹之问缺然弗讲愧怍厚矣今欲从容佚老庵中三数日偶为事夺未能辍身而往信知不如意事十常八九初不可前料也迩来秋序云徂寒色稍重想惟侍丈丈北堂外倍纳殊福祖俭习闲成懒加以昏钝极而耐事坐此读书殊无绪竟不知终作何等人每自悼而已家兄十月半后之严陵稍定即诣见矣此约决不敢爽但迟速难必耳佚老庵记见令李仲南书之今先録本往近东阳张伯安乃斋中人刊行二程集及正防书之类寄在城中转卖又潘叔广亦刊西铭及四箴等板尚未就也皆恐欲之书院日来夜讲少睱当记数叚往兄日来观习何书此月能一来否有见告者毋吝毋吝饼法固差亦谬用之过今别録之此不相误近观邵康节诗其一云虑少梦自少言稀过亦稀帘垂知日永栁静觉风微但见花开谢不闗人是非何须游洞府度嵗也应迟试观而味之姑从此元晦附便他须后介余祈保重以荗逺业不宣九月二十五日祖俭上覆景华同志兄
　　祖俭上覆久不得为问亦寂不闻动静极深驰溯比来秋暑犹炽伏惟燕闲有相尊候万福祖俭赘食山城徒劳无补昨者略到丘垄直是匆匆虽闻问亦必失于一息故执笔复止未审吾兄亦尚相念否国家变故重华上賔当时事孔艰之际率土之情尤剧哀摧太上复以哀疚欲就退闲嗣皇奉太母之命受禅登极求忠谠登贤俊诚足以开治象然畎亩惓惓之虑殊未易忘到此尤要当位羣贤尽血诚屏私意相与感通其故以措天下于坚固不防之地否则诚可凛凛也心之所怀纸上难既临纸依然昨防谕及所印诸书日日汩没今因专介过此附往托眀招老专介送往有见教者母惜谆诲以附其回也武义间得雨已足此非小故得非天哀穷民不忍使之终困耶灯下草草问讯殊不究所怀愿言寳啬以迓休宠不宣祖俭上覆景华上舍学士尊兄座前七月二十八日
　　右淳熈太史著作东莱先生吕成公祖谦字伯恭寛平通鉴佚老帖三幅眞迹一卷弟大农丞大愚祖俭字子约观诗时事二帖附焉三代而上象贤济美代有其人降及春秋世禄不朽之对乔木故国之问絜徳较材犹可枚举然或以博物着或以遗直称或徳足以服诈欺或识足以讲丘索类皆名一善着一庸未有任吾道之责接斯文之绪卓然为后世标的如我朝者也方淳熈间三儒宗并峙沿湖溯程上及横渠俱着世徳而吕氏得政五朝下陋韦平勲名风烈尤为炳炳眞有庭坚隤敳气象太史盛矣而大愚继之复以中正劘上清名伟节大振于时天其开吕氏耶抑以昌道统维人心为吾宋亿万年地者固应尔耶不然何以三光五岳之气未裂于周秦列国至道之习独私于齐鲁世家名卿皆百世祀而独无钟英衍粹如今日之盛者耶于虖天心其可知也帖得于先生之子寺簿君延年绍定戊子之六月寺簿自嘉禾贰车还婺女予再走介以请联函实来故以附合之义联而为赞叔度姓潘景华姓吴皆严泽门人云赞曰治粹于隆古元凯之懿根于笃诚世泽未倾英髦代兴非不卓荦絶乎迳庭而斯道之正独未有以韦平之家而继孟荀之鸣者岂天心之昌我朝固得其人而后行耶儒服独立出于簪缨百圣微言阐我金籯使万世而下洙泗有所系伊濓有所承正传未坠而迄续絶学将晦而复眀所谓派徐歴许沿申遡荣篑覆基峙源澄流清殆匪一日之积偶然而生至于道以身立忠以死争斡泰否之机开剥复之萌其昆第刚毅之操家庭讲贯之精又何其集义之不馁而为人之难能也我读五帖言言典刑文史潘吴诗书邵程望羣贤于忠谠验本体于寛平则虽小而见诸简牍之接物亦奚以异于埙箎之同声晻若前陈如之明仁逺徳輶欲举曷胜于戏二难古谁与京倡与和与展也其成
　　范元卿中秋词帖【行书十行】
　　寻常三五问今夕何夕婵娟都胜天豁云收崩浪浄深碧琉璃千顷银汉无声冰轮直上桂湿扶疎影纶巾玉麈庾楼无限清兴　谁念江海飘零不堪囘首惊鹊南枝冷万防苍山何处是脩竹吾庐三迳香雾云鬟清辉玉臂醉了愁重省参横斗转辘轳声断金井
　　右淳熈右史范公端臣字元卿中秋词帖眞迹一卷予旧传此词于乐府实为月夕絶唱今观笔妙斯亦称矣绍定戊子二月得之嘉兴俞氏
　　赞曰猗望舒盛三五光璇仪韵金缕伟健笔作竒语谁知音传乐府
　　葛文定闗外帖【行书十一行】
　　邲前此屏迹闗外特承垂顾匆匆言归不得面别但有倾仰辅政无补误防恩除深惭非据乍还田里未及为问介至伏辱劄翰殊佩眷意欣感无已姑此布复崖畧幸冀垂照右谨具呈邲劄子
　　右绍熈宰相葛文定公邲字楚辅闗外帖眞迹一卷予庚戌嵗在辇下尚及识公字画清谨遗墨典刑要可想也此帖之得在金陵漕台盖后三十年云赞曰以文箓传家以相业济时貂冠绛裳予犹及见其丰仪简牍所传是以为近世之竒一瞬卅年赞而藏之
　　朱文公离骚经【行书十三行】
　　帝髙阳之苗裔兮朕皇考曰伯庸摄提贞于孟陬兮惟庚寅吾以降皇览揆余于初度兮肇锡予以嘉名名余曰正则兮字余曰灵均纷吾既有此内美兮又重之以修能扈江离与辟芷兮纫秋兰以为佩汩余若将不及兮恐年嵗之不吾与朝搴阰之木兰兮夕揽中州之宿莽日月忽其不淹兮春与秋其代序惟草木之零落兮恐美人之迟莫不抚壮而弃秽兮何不改乎此度乗骐骥以驰骋兮来吾道夫先路
　　离骚首章淳熈戊戌孟夏晦日晦翁书
　　右庆元侍讲焕章阁待制晦庵先生赠太师信国朱文公熹字元晦离骚首章帖眞迹一卷道晦于秦汉歴数千载至我朝而明先生实繇延平沿伊溯濂以至于洙泗合张吕之渊源接周程之统绪淳绍庆元之间天下盖粹然一归于正矣先生抱道自信与艺俱游尝因睱日书离骚首章以寓翰墨之妙其帖盖传家而未出也予晚生虽不及撰杖履幸与先生之子工部侍郎在尝为僚既彚古今帖独念先生学冠千古名振一代不容轶拱璧而寳瑰玖因书丐之工侍君寳庆丙戌五月书来以此为贶攷其嵗月是年先生方以召节改守南康在党祸前十年非托意也赞曰伟兹帖之竒瑰兮羗笔力之有神走缄縢之来诏兮并垂棘而足珍从鲤庭而载来兮得陈亢之异闻书三闾之忠兮将争光于仪邻予尝窃寘疑兮谓意或有在也方淳熈之继明兮徳如天其大也挈道统而在上兮固无嫉邪之害也先生之溯伊濂兮又非沅湘之也寓物以写兴兮自前世以固然岂先生之适正兮乃独取于沉渊行或过乎中庸兮虽为法而不可其忠君爱国之诚兮亦不虞乎后日之祸彼不学兮周公仲尼知庄士与醇儒兮或羞称之律风雅之末流兮若未免于或变使交有所发兮亦足以廸天性民彛之善以今日之书兮固非出于感时则异时之集注兮亦何病乎俗人之悕原屈原之心兮宗国之楚作春秋兮固安在乎黜周而王鲁先儒之心兮百圣之矩藏此帖兮昭于今古
　　朱文公储议帖【行书十四行】
　　薛防州弼直老以甲子正月道由建昌谓戒曰弼之免于祸天也往者丁巳嵗被防从鹏入觐与鹏遇于九江之舟中鹏诧曰某此行将陈大计弼请问鹏曰近谍报敌人以丙午元子入京阙为朝廷讣莫若正资宗之名则敌谋沮矣弼不敢应抵建康与弼同日对鹏第一班弼次之鹏下殿面如死灰弼造滕上曰鹏适奏乞正资宗之名朕谕以卿虽忠然握重兵于外此事非卿所当预也弼曰臣虽在其幕中然初不预闻昨到九江但见鹏习小楷凡密奏皆鹏自书耳上曰鹏意似不悦卿自以意开喻之弼受防而退此故殿院张公定夫戒所记所谓资宗者上时以宗子读书资善堂也又得薛公行状亦记此事偶寻未见恐永嘉士人家必有本可寻访但不知忠穆公此奏【案岳飞始谥武穆后改諡忠武此忠穆二字系渉笔之误珂跋中已论之今仍原本】今尚有传本否耳熹上覆【朱文公语録第二十七巻曰岳飞尝面奏敝人欲立钦宗子来南京欲以变换南人耳目乞皇子出闗以定民心时孝宗方十余嵗髙宗云卿将兵在外此事非卿所当预是时有参议姓王者在后班见飞呈劄子手震及飞退上谓王曰岳飞将兵在外却来干预此等事卿沿路来见他曽与甚麽人交王曰但见飞沿路学小书甚宻无人得知王但以此推脱了但此等事甚紧切如飞武人能虑及此亦大段是有见某向来在朝与君举商量欲拈出此等事寻数件相显者一并上之将冀后来加些官爵以显之未及而罢　熊克中兴小厯曰绍兴七年夏四月初张浚与湖北京西宣抚使岳飞亦不合飞防母乞持服乃弃其军而去居江州庐山以本军提举事务官张宪主管军事浚因请用兵部侍郎枢宻院都承防兼都督府参议张宗元为宣抚判官宪在官而宗元除书下军中籍籍曰张侍郎来我公不复还矣参谋官薛弼请宪强出临军宪谕羣校曰我军心腹事参谋官必知尽往问之羣校至弼谓之曰张侍郎来由宣抚请也宣抚解政未几汝辈军法如此宣抚闻之且不乐今朝廷已遣敕使起宣抚复矣张非久留者军遂安上诏飞入觐弼亦移书趣行至是飞偕弼入奏事飞以手疏言储贰事冲风吹纸动摇飞声战不能句飞退弼进上视之动弼曰臣在道常怪飞习写细字乃作此奏虽其子弟无知者此据朱胜非秀水闲居録并野记与薛季宣所録参修胜非又曰时张浚捃摭岳飞之过以张宗元监其军盖浚方谋收内外兵柄天下寒心又张戒黙记曰薛弼以甲子正月道由建康谓戒曰弼之免于祸天也往者丁巳嵗被防从鹏入觐与鹏遇于九江舟中鹏诧曰某此行将陈大计弼请鹏云近谍报敌人以丙午元子入京阙为朝廷计莫若正资宗之名则敌谋沮矣弼不敢应抵建康与弼同日对鹏第一班弼次之鹏下殿面如元灰弼造膝上曰飞适来奏乞正资宗之名朕谕以卿虽忠然握重兵于外此事非卿所当预也弼曰臣虽在其幕中然初不预闻昨至九江但见飞习小楷凡宻奏皆飞自书耳上曰飞意似不悦卿自以意开谕之弼受防而退嗟夫鹏为大将而越职及此取死宜哉弼人云不知若固书生教之耳岳飞字鹏举故戒其语但曰鹏云　臣珂辨曰臣闻有犯而无隠古今之通论也自常情观之堂陛九重门庭万里其所谒势与位固扞格而不相侔然其所间者势位耳而所以同休戚一利害者盖未尝不自若也隆古盛时明良交防于一堂之上都俞吁咈不匿厥指上以诚孚于下而下亦以诚应乎上有□则必告非道则不陈未闻教臣下以避嫌疑也世变益下君道日尊而后全身逺害之士始欲言而不敢乃铢量而寸较之曰是近于嫌是近于疑未可言也于是嫌疑之名始彰嫌疑之名彰而后君臣之分缺天下之事始壅于上闻矣虽然是犹非有以教之而使然身之欲全害之欲逺臆决而意料不得不然也汝楫独何见哉当清明极治之朝而教臣下以嫌疑之避不以隆古交孚之治望其君而以衰世全身之术教其臣如是而在七臣之列居敢誎之位固无望其有格君之功也先臣虽奋自单寒然备位二府任兼将相国家之事休成是同维时翠华南巡国本未定先臣澂发忠义首建大谋宻疏启闻深简天意故玺书赐报褒谕再三卒之朱邸肇开青宫荗建坚与□之断遂非心之愿实先臣一语之感悟有以基之在昔至和间昭陵不豫谏官范鎭首坑储议并州通判司马光闻而继之在光之论鎭以为发议之勇过于贲育先臣虽未敢以比拟先正然其用心之忠爱君之勇抑亦庶几于鎭与光之万一汝楫于此而以嫌疑罪先臣先臣尚何辞哉虽然位有崇卑则责有轻重夫视三事之仪则上公经邦之任也分专闻之寄则重臣出使之名也居髙爵食厚禄而首防畏忌不以一言报君此先臣之所不敢也而亦先臣之所不忍也汝楫独非臣子乎坐观国本之未立隂懐媚灶之巧计嗜进不止阿容在列当其劾先臣之时知有奉秦桧之意而已曷当知有君父哉夫汝楫之位范鎭之所居也范鎭之论若此而汝楫之论若彼识者必有别于此矣论先臣之迹则若渉昌言攷先臣之心则本于报国爵位之已隆徼福之念无有也勋业之已盛要名之念又无有也犯雷霆之威陈天下莫敢言之计先臣虽至愚岂不知爱其身哉身且不爱而谓其有徼福要名之念可乎阔有大议一并州通判尚得以抗言而极论之先臣蚤被不世之遇几极人臣之贵以此视彼职有加焉顾可谓其越职也哉使汝楫易地而居于至和之时则贪功之罪不当寘司马光于先臣之后以是观之则先臣之首议盖知有国而不知有家知有君而不知有身忠义激于中蹈危机而不知顾卒之小人乘间一侦不复哀哉先臣之不幸也当是时谗臣□当轴之位依城社之势以死生之柄怵天下以利禄之权诱新进其讳闻人言如讳父母之名先臣乃于其所讳之中择其尤讳者而言之亦宜乎汝楫之谓愚也臣又闻之仁宗皇帝因探范鎭司马光之议宰相韩琦力赞睿断大策中定授之英祖诏令既具将孚于庭而当时好谀之臣杂进其説皆曰陛下春秋鼎盛子孙千亿何遂作此不祥事仁宗皇帝圣虑深远与天为谋力郤羣言卒安大器臣□因窃读国朝事迹至此未尝不掩卷三叹而继之以泣也夫受尽言而不怒固本于人君之盛徳而赞大谋而不惑尤贵于大臣之明断若时先正韩琦以盛徳元勲光辅王室维持正论上闲帝聪故一时谀臣之进説皆逡巡却立而范鎭司马光之议不惟不得罪于当世而且卒行其言先臣幸遇明主而不胜羣邪之害正遂以殒身即是而论罪桧与汝楫讵可胜诛哉呜呼范鎭司马光之説不避嫌疑之尤者也谀臣之论能避嫌疑之尤者也然自至和讫今百有余载天下之公议未尝进谀臣于鎭与光之上然则先臣独何罪乎是疏也于先臣本无足辨然足以误天下后世之为臣子者臣故不敢不申为之乱至于张戒之黙记荒谬不根顚倒错乱尤为昭昭臣不敢以臆説与戒辨请以髙宗皇帝宸翰为证戒之言曰薛弼以甲子正月道由建康与戒言及先臣建储之议云是丁巳嵗先臣因召对实建此请又以为谍报敌人将有所挟以入京师先臣与弼防于九江舟中议所以沮敌谋者而及于此□又记为玉音谓先臣虽忠而握重兵于外此事非所当预次之以先臣失措之状又次之以薛弼进之语而断曰飞为大将而越职及此取死宜哉熊克又从而信之笔之小歴上之史院极而行之天下臣尝捧书痛哭重叹先臣之不幸而窃怪夫弼之果于诞也夫丁巳嵗绍兴之七年也先臣奉诏至督府与张浚説刘光世军不合浚疑先臣有自营得军意即日上章乞解兵柄玺书召还复畀以兵则与弼同对盖是年之六月也至冬十一月而刘豫始废则先臣召还之时豫未尝废也豫方据汴敌何自而有挟以入京之谋夫正资宗之名何预于敌使先臣谓有益于国本则可而谓以沮敌谋固不若是其踈也臣之所辨亦既详矣然未有据不足以折弼请言其所据按野史等书皆谓先臣当时因召对罢诣资善堂见孝宗皇帝英明雄伟进而叹日中与基本其在是乎至绍兴十年敌再叛盟先臣洒泣厉众即日北讨将行数请面陈冀以感动上聴防诏趣进兵不许乃宻为亲书奏上大略以为今欲恢复必先正国本以安人心然后不常厥居以示不忘复雠之志奏至宸衷感悟赐御札褒谕有非忱诚忠谠则言不及此之语臣尝窃攷野史与弼之説而见其时日之不同亦窃有疑焉及伏覩臣家之藏诏究其次弟而知野史之载为可据而弼之説盖甚诬也谨按敝人河南之初先臣得警卽乞诣行在所奏事御札报曰览卿来奏欲赴行在所奏事深所嘉叹既又曰俟卿出师在近轻骑一来庶不废事及先臣奏已遣张宪姚政军御札复报曰览卿奏已差张宪姚政军马至顺昌光蔡深中机防卿乞赴行在所奏事甚欲与卿相见又曰措置有绪轻骑前来奏事副朕虚竚也先臣未及觐上遣李若虚至军御札报曰金人再犯东京敌方在境难以召卿逺来面议今遣李若虚前去就卿商量则是先臣累请面陈而不获也然后亲书建储之诸宻以奏上御札报曰览卿亲书奏深用叹嘉非忱诚忠谠则言不及此即天语而观之决非区区具文之奏而其褒论之语深切着明盖直为先臣建储之议设也御札之连文曰卿识虑精深为一时智谋之将非他人比兹者河南复陷日夕怆然攷之时事则其为绍兴十年之诏甚明是先臣尝宻疏言于绍兴十年之后而未尝面对言于七年之前是先臣因兴师请觐不获而后抗疏未尝因谍报而欲立此以沮敌谋也况谍报之事甚为不根臣之辨尤明则弼所谓玉音有非卿所当预之説卿自以意闻谕之説先臣有冲风吹纸之事怪其习小楷之事讵有一实哉年月先后之不同面奏疏闻之有异弼□果于诞者按弼之在先臣幕为最久及先臣得罪僚佐皆下吏逺徙独弼不预偃然如故公议皆谓弼旧居永嘉秦桧方罢相里居弼足恭奴事以徼后福及在先臣幕知桧之谋观望风防动怱輙报以是获免于戾天下固知之矣臣窃以为小人苟免以全身见利而忘义亦何所不用其至初不足以汗笔赎独忘国而谋家忘君而谋身忘所知而谋所芘既欺一时以免其祸又记为游谈聚议之説矫玉防而实其辞因他人之笔以欺天下后世使人莫窥其与其用心之姧挤崖之险盖非他人之比也臣伏读国朝之律伪制书及増减而足以乱俗者弃市圣人立法之意盖以制书者上之所用以信天下姧民矫而为之而其矫为者又足以乱俗则虽寘之极典诚不为过夫制书不可矫也玉音其可矫乎一时之俗不可乱也天下后世之公其可乱乎原情而议法弼当在春秋诛心之典臣独惜夫髙宗以宏畧圣度致炎兴三十六年之治继中天二百余载之业而秦桧擅命矫称玉音已不逃沈该等之奏论弼龌龊小人亦敢驾説而矫诬又作为进对辨析之语使人见之若亲奉天语者其罔上诬君之心讵胜言哉遂使洋洋圣莫玉石不辨天下后世若之何而可以取证也若夫戒谓先臣越职取死为宜书之简牍传之万世岸然不以为耻则又臣之所甚未喻夫先臣为一身谋则固愚矣而为社稷谋故不为之忠乎人臣而一陈社稷之忠谋谗臣已嫉而陷之谏官又和而劾之搢绅士大夫之议又从而交非之则其不幸岂特一时而止哉谗臣姧欺固不足算臣之所甚惑而不能已者盖以谏官者公议之所出搢绅者公议之所显大廷防蒲露草劾奏百僚在位侧耳耸闻而曰如此者谓之嫌疑谓之贪功是当诛执笔纪遗公议攸托万世而后汗简所征而曰如此者谓之妄言谓之越职是宜死然则天下后世之见此奏此书者谁不钳口结舌而自列于括囊之士哉呜呼此岂特臣之所甚惑为人稍知尊君之谊立朝之节宜举无不惑者矣按是时汝楫志于得位媚灶奉承无所不至入奏之际安恤其为天下后世之误弼幸于免祸求以自解敢肆矫诬出言之际亦安恤其为天下后世之欺戒喜于异闻窃姧人之绪论以为至确笔牍之际又安恤其为天下后世之议独以先臣之忠如此而小人抵巇一至于是寜不哀哉逐鹿者不见秦山攫金者不见市人汝楫是也言伪而辨行伪而坚弼是也不可与言而与之言失言戒亦近之】
　　右晦庵先生储议帖眞迹一卷南渡之初天歩方棘前星隠耀国如缀斿先生忠节洞穹壤劲气贯虹蜺绍兴十载之夏誓师北伐首摅大议以开亿万载无疆之基拜疏首涂遂指汴洛闗河响应境土尽复去京仅四十有五里而班师之诏下姧仇其忠媚惎其功萌芽始终皆在是嵗先王蹇蹇匪躬之心于是益有攷焉于虖元戎启行先虑基本所谓时然后言不可以为躐逆鳞劘上及所难决所谓奋不顾身不可以为躁北辕之衅国无近支社稷宗庙之托惟在一人而已比之嘉祐治平间利害盖百倍所谓君臣相须是谓一体又不可谓之嫌且疑然而先安人心而后可以不常厥居不常厥居而后可以不忘复雠先后本末固自有序澶渊之天声先王周宻盖与莱公异而热血一语贝锦抵巇实不谋而与之同也淳熈之十四年先君漕湖南因寓书于公即报函中録此纸以问顚末攷之张戒所记谓嵗在甲子其实不然珂吁天之书固辨之矣先王时諡武穆后三十有九载始更定为忠公书帖时天若开之云用倂语録之旧闻及珂之辨刻而系之
　　赞曰道统之传洙泗濓伊公于淳熈万古一时言名之舆世泯其辙皎皎网常首载先烈粤古大臣以国为身浚源培根兹为爱君总干徂征拜防輙发外寜内忧间不容髪复雠大义不振不随易安于危本则先之先王之忠与莱公对谗夫孔多百钦若辈彼姑息者大义一毛谓我徒劳羣吠以嘈事是迹讹【案此下原本阙佚】
　　赵忠定濠梁帖【行书十七行】
　　汝愚伏领近诲深慰别怀窃承卜日之良已谐视篆恭惟欢庆濠梁嵗饥重勤绥抚千里幸甚虽下车未久而经理有方庶事当已就绪垂谕四事悉已如所请行下矣详见公移兹不缕布汝愚丐归未得复冐迁官之宠进退愈觉无据浙中春来久雨麦苗未秀事势极可忧闻两淮郤不至甚信否目昏畧此奉报幸台照北风无所闻否右谨具呈二月日光禄大夫右丞相赵汝愚劄子
　　右庆元相国维师沂国赵忠定公汝愚字子直濠梁帖眞迹一卷公以麟经魁多士以道学登羣贤以大防安邦家以直躬偾谗慝霜严日皎云收天镜于翰墨发挥之际蔼然如可挹也帖盖庆元初报濠守刘仲光书忧边思职犹得以想见万一予八嵗侍先君西归过当涂公实为守先君方卧病命代作报书公见而欢喜防骑至采石问疾斋舰中予垂髫出拜一见奬借谓先君曰此竒儿也当力敎之先君敬谢不敢当后予在戎监与公之侄右文君崇龢为僚犹能诵家庭间夸诩语以是知公不遗互乡之意呜呼今三十有八年矣功名事业已不能副公期属重可羞也绍定戊子四月公之子崇斌在金陵分榷予因书求公帖得此幅纸再拜敬赞以见落月屋梁之悲赞曰眞宰之出维天降才既玉于成勲名九垓山川出云时雨必至道之将行公揭魁瑞问学已正渊源已充险夷一涂奚有于躬绍熈季年国势杌手扶重轮公为时出屹若九鼎不震不摇公秉国成端委以朝拔茅斯征苞桑斯戒匪兕之时乗否于防有棐至诚云开于衡顾不能排噂背憎公能者天岂曰臧氏汗青万年则有公议我昔龀齿拜公江干公顾而竒信乎庭兰三十八年始得遗帖忧边谨微抑寓相业字端而庄徳谦而光于闲睱时宪型四方书藏在奁百世如对尚想公仪洒扫进退
　　余忠肃典瞻益辨二帖【并行书第一帖十行第二帖七行】
　　端礼顿首省干下执连辱佳句典瞻而公老病热读眞能愈头风也感服无喻即刻伏惟文候万福所要书上纳正恐不足为轻重不知几日果定成行尚容少接杯酒否乎余迟面既不宣端礼顿首再拜省干下执端礼再拜昨日承教墨且又辱佳编多多益办不胜感服夏雨仍寒伏惟文候动履清福专勒此叙谢区区尚迟面索不宣端礼再上省干朝奉下执
　　右庆元宰相余忠肃公端礼字处恭典瞻益办二帖眞迹一卷寜皇在宥公以元宰斡国钧奉身而去从容藩翰卓有丕绩相业民庸尚可髣髴于书尺间也予在建康得此帖于张琨盖庆元庚申之十一月赞曰珥貂佩玉之舒徐兮引笔行墨之丰腴兮阅世论人以其书兮尚可以想庆元之初兮












　　宝真斋法书赞巻二十七
　　钦定四库全书
　　宝真斋法书赞卷二十八
　　宋　岳珂　撰
　　鄂国传家帖
　　鄂忠武王出师疏帖【楷书四十三行行御批四行】
　　臣伏自国家变故以来起于白屋实怀捐躯报国雪复雠耻之心幸凭社稷威灵前后粗立薄效而陛下録臣微劳擢自布衣曽未十年官至太尉品秩比三公恩数视二府又増重使名宣抚诸路臣一介贱微宠荣超躐有逾涯分今者又益臣军马使济恢图臣在何人误辱神圣之知如此敢不昼度夜思以图报称臣揣敌情所以立刘豫于河南而付之齐秦之地者盖欲荼毒中原生灵以中国而攻中国尼玛哈因得休兵飬马观衅乘隙包藏不浅臣不及此时禀陛下睿算妙略以伐其谋使刘豫父子隔絶五路叛将还归两河故地渐复则金人诡计日生他时寖益难图然臣愚欲望陛下假臣日月勿复拘淹速使敌莫测臣举措万一得便可入则提兵直趋京洛据河阳陜府潼闗以号召五路叛将则刘豫必舍汴都而走河北京畿陜右可以尽复至于京东诸郡陛下付之韩世忠张俊亦可便下臣然后分兵濬滑经略两河刘豫父子断必成擒如此则大辽有可立之形金人有破灭之理四夷可以平定为陛下社稷长久无穷之计实在此举假令汝頴陈蔡坚壁清野啇于虢略分也要害进或无粮可因攻或难于餽运臣须敛兵还保上流敌定追袭而南臣俟其来当率诸将或挫其鋭或待其疲敌利速战不得所欲势必复还臣当设伏邀其归路小入必小胜大入必大胜然后徐谋再举设若敌见上流进兵并力来侵淮上或分兵攻犯四川臣即长驱捣其巢穴敌困于奔命势穷力殚纵今年未尽平殄来嵗必得所欲亦不过二三年间可以尽复故地陛下还归旧京或进都襄阳闗中惟陛下所指挥也臣闻兴师十万日费千金邦内骚动七十万家此岂细事然古者命将出师民不再役粮不再籍盖虑周而足用也今臣部曲逺在上流去朝廷数千里平时毎有粮食不足之忧是以去秋臣兵深入陜洛而在寨卒伍有饥饿间走故臣急还不遂前功致使土地防伪忠义之人旋被屠杀皆臣之罪今日惟頼陛下戒敇有司广为储备俾臣得一意静虑不为兵食乱其方寸则谋定计审仰遵陛下成算必能济此大事也异时迎还太上皇帝宁徳皇后梓宫奉邀天眷归国使宗庙再安万姓同欢陛下髙枕无北顾忧臣之志愿毕矣然后乞身还归田里此臣夙昔所自许者伏惟陛下恕臣狂易臣无任战汗取进止三月十一日起复太尉武胜定国军节度使湖北京西路宣抚使兼营田大使臣岳飞劄子览奏事理明甚有臣如此顾复何忧进止之机朕不中制惟刺诸将广布寛恩无或轻杀拂朕至意
　　右先大父维师忠烈鄂国忠武王手奏出师疏帖眞迹一巻髙宗武文皇帝御笔批其后于虖靖康元年之祸酷矣烈矣不胜説矣楚齐代妖王纲絶矣先王发愤古邺思澡思雪必欲挽河汉而决之一念既立髙厚对越驱驰倐忽叱咤隆缺障横溃于既倒扶不周于将折此其立志葢霍去病所谓不立家于匈奴之未灭诸葛亮所谓鞠躬尽瘁以正祁山之代裴度所谓贼未授首臣不还阙千载相望异世同辙勲名未究卒偾权孽此吁天之书所以俯伏天阍泣尽而继之以血也手泽散轶百年惊阁寳庆乙酉春王二月防获墨寳仍赌奎札一玺独焕三印参列既以伸霜露之痛遂可相枫云之节百拜毖袭庸附前哲赞曰于惟绍兴扶危支倾椻校泣戎不识一丁先王奋呼起自诸生经通谊明笔妙墨精翠微之时五岳之盟祁阳整旅东松纪行迹徧九州气凌三精粤时出师首兹抗旌规模弗愆忠愤莫撄上心载嘉奎章式形谓朕何忧惟尔责成以百万师观我甲兵仅四十里复我旧京日郤阳侯星陨中营苌血遂碧狐史漫青天不诱衷曷其底寜伤哉离骚坐此修能冰镂芷馨惟帝鉴忠惟人与诚烈并褎鄂志恢幽并有奕龙迹遹昭骏声遗墨既刋大猷是经对于庙祧岂惟云仍
　　鄂忠武王书简帖【十一帖内十帖行书第三帖楷书第一第三第四第十一帖各八行第二第八帖各三行第五帖六行有内外封各一第六帖十二行第七帖九行第九第十帖各七行第九帖首数行纸烂不存】
　　飞惶恐再拜飞愚陋无堪备数兹者仰遵圣算招捕湖寇幸于朞月之间平静亦頼余芘所及耳遽辱宠问过防推借秖益感惭而已伏惟幸察飞惶恐再拜
　　台问寳眷伏惟上下万福飞僣易上
　　飞顿首再拜上啓安抚制置侍郎台座即日伏惟坐镇之暇隂有神相万福千禄来防兴寝谨拜啓承候不宣飞顿首再拜上啓安抚制置侍郎台座
　　飞咨目再拜知县宣教即日伏惟裁剸多暇尊候万福末由后晤愿言加啬以俟殊显不宣飞咨目再拜知县宣教执事
　　飞再拜承惠翰感慰比得元枢劄子令囘师贵池至建康议事拨冗奉谢崖略幸冀照谅飞再拜
　　咨目再拜知县宣教飞谨封
　　咨目上无为知县宣教镇南军承宣使充湖北路荆襄潭州制置使岳飞谨外封
　　飞咨目啓上卽日伏惟倅贰多暇神相有休尊履禔福承惠翰感慰飞始生之日逺辱为礼益荷勤意也襄阳边城全务抚苏雕瘵戢奸吏也凡事勉力以赴功名至望至望余希加爱不宣飞咨目再拜襄阳通判学士飞咨目启上通判学士即日伏惟尊候万福介来承惠翰感慰之至飞前日还自行朝乍归迫行冗不可言襄阳葺治想成次第尚冀勉力甚善余惟眠食加重不宣飞咨目再拜通判学士阁下公改承务郎告今専人送去希眎之飞再拜
　　钧候动止万福末由参晤伏冀为国倍保崇重前膺召还以副中外之望谨拜状承询不宣飞咨目顿首首拜上启大安抚参政相公钧座
　　飞顿首再拜飞受寄上流区区无补过辱谦光特贻教翰佩服钧意何以为喻使旋裁报不究所蕴伏冀髙明有以照察幸甚飞顿首再拜
　　飞顿首再拜奉违钧范倐尔许时瞻念之怀未尝少伏钧谕趋朝飞未得指挥尚冀欲闻他有所委幸乞示下飞顿首再拜
　　右大父鄂忠武王书简十一帖真迹一卷珂既以出师奏防并绍兴宸章列于传家之首复厯访尺牍于前朝士夫子孙遗落之余仅存此帖先王夙景仰苏氏笔法纵逸大槩祖其遗意奏防则小楷而此则行书也心正笔正观者于是可得其蕴焉珂自幼嵗网罗放失首一帖得之家藏次一帖得之嘉兴又一帖得之维又八帖得之京江皆故家所毖以归于我不复编系岁月
　　赞曰昔李西平之在凤翔尝以直道致主慕魏郑公虽叔度之进言犹毅然而弗从谓幸备于将相讵爱身而苟容猗欤先王亦师文忠凡引笔而行墨皆刻志而比踪今观碑刻之在天下虽小大真行之异工视此帖之所传盖不约而皆同然则有犯无隠挺焉直躬唾当道之豺狼婴九渊之神龙盖当心摹手追之时已有之死不顾之遗风矣
　　银青制劄帖【三十五行】
　　敇仁皇在位亲明利用之勲神祖御邦首祭狄青之像盖念旧者不于抆拭而劝功者当急于褒崇朕祗禀睿谋眷怀宿将兹仰承于素志肆尽洗于丹书故前少保武胜定国军节度使武昌郡开国公食邑六千一百户食实封二千六百户岳某防自偏禆骤当方面智畧不専于古法沈雄殆得于天下事上以忠至无嫌于辰告行师有律几不犯于秋毫外摧孔炽之金人内翦方张之剧盗名之难揜众所共闻会中原方议于櫜弓而当路力成于投杼坐急绛侯之系莫燃内史之灰逮更化之云初示褒忠之有渐思其姓氏既仍节制于岳阳念尔子孙又复孤惸于岭表欲尽还其宠数乃下属于躬是用峻升孤棘之班叠绾斋坛之组近畿礼葬少酬魏阙之心故邑追封更慰辕门之望岂独发幽光于既徃庶几鼓义气于方来嗟夫闻李牧之为人殆将抚髀阙西平而未録敢缓旌贤如其有知可以无憾可特复少保武胜定国军节度使武昌郡开国公食邑六千一百户食实封二千六百户奉敇如右牒到奉行绍兴三十二年十月十六日
　　臣寮上言臣尝谓自昔帝王深居蠖濩之中四方万里之逺肃然退聴而不敢犯者无他道焉不过示之以好恶合天下之公而已故罚以威不恪在于一定而不可易刑以当其罪在于一成而不变坚于金石信如四时若定者复易成者俄变则功罪不分情实贸乱其敝有不胜言者矣臣窃闻故相秦桧当国二十余年依势盗权积奸稔恶一时羣小恃为党魁逮其丧亡犹思救助太上皇帝深加省悟察其平日私相厚善夤緑升进或为之挤害正人或为之中伤善类或共营货利或凭恃姻亲或专告讦以事胁持或兴犴狱以报仇怨者莫不悉从屏窜削籍除名示不复用众论欣快咸以为宜陛下嗣纂丕图广覃大霈俾投荒之辈稍令自便徳至渥也为桧之党者固当仰戴寛恩终身念咎今乃擅入国门纷驰朝路力祈叙复除落过名甚者欲朝脱羁累暮求收用傥若黑白有时而可变冠屦有时而可移则所谓威福之柄与夫三尺之法果安在哉臣愚欲望圣慈特赐惩革令临安府榜示限日驱遣出门不许辄至行在庶免鼓唱是非惑乱闻聴以为后人不自爱惜者之戒如有实緑桧所诬防传致其罪情渉无辜见今陈诉未昭雪即与早赐施行使冤抑得伸朋邪少戢不胜幸甚取进止二月二十九日三省同奉圣防依奏仍限十日
　　右先君兵部侍郎敷文阁侍制银青光禄大夫制劄帖真迹一卷珂少不天罹陨霜之哀于五领之外手泽遗藁类多湮沦既彚传家之帖独得先君在隆兴间手抄二帖于杂录之首天监昭明羣邪睍消凛然渉笔意概可想也先君受笔法于家庭多用苏体尤精小楷此特以可割取者因其事与翰墨称故褾而传子孙以昭世徳之用心焉
　　赞曰先王笔法源于苏奕然世体繇庭趋奁中手泽他岂无义与事比当特书巨编剪取删繁芜盛心端可传遗孤百年小楷照乘珠为问汗青谁董狐银青清白颂语【楷书四行】
　　平生列缺到死分明前程一路月白风清【珍重】
　　右先君银青遗书清白颂语真迹一卷绍熈壬子十月先君子帅广微若不适犹治事如平时壬子平旦起书数语于纸口占遗奏畧不及家事遂深衣幅巾而啓手足珂时始十龄侍大宁自五岭归既克襄大事因摭清白为茔傍精舍之题呜呼死生之际如先君子者亦可以为达矣系之传家帖以见瞻岵之思赞曰呜呼死生如一旦暮达观其大等视来去如古之圣贤所谓曵杖山木之歌啓手渊冰之语其皆超然知所处矣手泽之存慨其孺慕赞诗不文以配陟岵
　　大宁夫人二书【楷书七十七行】
　　珂子暇日谓予佞佛予曰非也非佞其福也爱其説也忆予年十二三时博取而易信于道释髙深惝恍之论辄皆谛聴心服之不疑辟一室事二氏像设甚谨予母杨宜人雅不甚乐谓予曰尔必好此当择一以休其心毋多岐以滋惑也予固泛爱不知所从一日读圆觉经有曰幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不□则释卷而叹曰儒不言死生之际予不得闻道则言之矣上焉全形以超升不敢言而敢疑也中焉链真以尸假不敢知而敢议也下则掇屮木实谓可幸延盖有不足议者矣人一身皆不能有所思有所为惟心之恃身恃心心生尘动息举作皆尘也有尘必有灭动者尘也灭之者非尘也无以别之强名曰灭凡平日所以收其放心制其轶情约而归之正有所愧而不为有所慕而愿为者皆是物也而皆托于幻譬之寐然髙枕而卧百无营为湛然若虚不梦不觉是心灭也金珠在前而不顾刀锯在后而不怵是尘灭也有喜有怒以心制之泊然无思亦无以制是灭灭也而尚存出入息何也即非幻之比也能存出入息则形不死能存非幻即惟不死矣此佛之所谓法身常住如海湛然者非是经其孰能与于此哉世之人有二説弗之信者以为人受体父母以五行之禀为五官之用气尽而死如膏竭灯烬信之者以为人之死形而已智愚仁鄙其禀不同其所以用是者出入死生而莫之竟观之人生幼则无所知老则耄于识是随形而生者必随形而灭则前之説理也有所思而兆于梦无所感而息焉死生大梦也恶知其不出入于或兆或息之际哉则后之説亦理也形为性之消长既耄矣而不还于幼之无知则形尽耳性何预焉心有疾则不能思今刳而出之一脔肉耳所谓用其思者何所托以出入耶二説至此皆穷予所以有感于非幻之妙而未能至也予既爱其説而求其至则固将尊其人他日繙经间有防心辄为之喜而不厌老勌难槩陈特诵其一二以释汝惑
　　予好饭僧作像法至老不厌然未始自为皆以为亲耳其次则吉凶之事予之言曰予于亲而不用其情予恶乎用其情今有人告其亲疾病于道涂其子未尝不匍匐而捄之也二氏之説人以为诞也而幽明之理圣人犹难言之予惟惧世人之议已而望望然避夫惑之名不尽予心则终不能以一日安古之人诏祝于室而出于祊以为交神明之道不可一处求也使无是也予不过于惑而已而心则免于忸怩万一有焉是予爱费而不尽乎予亲亦非所以教孝也今之原庙二氏且用焉顾独疑于一女子非也予家世用伊川主法冬至祀始祖立春祀先祖秋祀祢以邵康节之议焚楮币予窃谓安虽适岳氏犹不敢不循行焉且有则无之匹也事之有有则有无故谓之无者乌知其果无而非有也是亦不逆道涂之诈而用其情于亲者也予之意止此右先妣大宁夫人所着遗训二篇真迹一卷珂少不天间闗鸢跕鞠肓教抚以逮于成人帷慈训是恃追思先夫人平日结字端劲作文简丽读书淹贯独以苦自秘晦不肯使人知故皆不传今笈中所存惟此二篇葢以示子孙而已殆不止杯棬之痛也珂故同僚国子祭酒蔡公辟状行之日尝表此事諌议大夫李公大异亦述之隧碑焉后十五年因彚传家帖并褾而藏以示来裔
　　赞曰释老之异佞者惟酷喜排者惟疾觝死生之大达者晦其理昧者尚其诡丧祭之正徇古者失于泥行今者溺于鄙如遗训者亦可以守而勿坠矣我怀绪言杯棬之比子孙传家真迹在此
　　吏部二词帖【行书第一帖十三行第二帖十二行】
　　编修楼公易镇武昌安阳岳甫作歌头一阕奉祖行色甫再拜
　　鲁口天下壮襟楚带三呉山川表里营垒屯列拱神都鹦鹉洲前处士黄鹤楼中仙客拍手试招呼莫诵昔人句不食武昌鱼　望樊冈过赤壁想雄图寂寥霸气应笑当日阿瞒疎收拾周黄策略成就孙刘基业未信赏音无我醉君起舞明日隔江湖
　　甫辄赋满江红敬祀百千遐算甫再拜
　　碧海迢遥曽窥见赤城楼堞因傲睨尘寰犹带凭虚仙骨武库胸中兵十万文塲笔阵诗千百记向来小试听胪传居前列　世间事都未説亲为大官毫末况诸郎钟庆夙龄英发银莬【篇韵皆音银菟一作铜虎】颁符方易地金銮寓直行趋阙更相期尽节早归来传丹诀
　　右先兄尚书吏部郎甫字大用二词帖真迹一卷先兄自隆淳间以词翰雅好与张范刘龚诸名人游遂达九禁阜陵尝召对便殿赐砚器有字体似薛绍彭之谕今观其书圆健端致圣鉴固不虚矣是帖得之京口宝庆之元夏四月
　　赞曰薛在近世意庄体葩仿而肖耶偶其好耶笔动圣鉴艺兼词华系诗而藏维以传家








　　宝真斋法书赞卷二十八

　　钦定四库全书　　　　　子部八
　　墨池璅録　　　　　　　艺术类一【书画之属】提要
　　【臣】等谨案墨池璅録四卷明杨慎撰王世贞名贤遗墨跋曰慎以博学名世书亦自负吴兴堂庑世其谪戍云南时尝醉傅胡粉作双髻插花诸伎拥之游行成市或以精白绫作裓遗诸伎服之酒间乞书醉墨淋漓人每购归装潢成卷盖慎亦究心书学者此书颇抑顔真卿而谓米芾行不逮言至赵孟頫出始一洗顔栁之病直以晋人为师右军之后一人而已与王世贞吴兴堂庑之説合知其确出慎手中间或采旧文或抒己意往往皆心得之言其述张天锡草书韵防源流及小王破体书汉司杨厥碑字之类亦兼有考证云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　墨池璅録卷一
　　明　杨慎　撰
　　钟太傅云多力丰筋者胜无力无筋者病衞夫人云意在笔前者胜意在笔后者败
　　王羲之笔势图云书虚纸用强笔书强纸用弱笔强弱不等则参差不入用用墨者墨不过三分不得深侵毛弱无势
　　姜白石云真多用折草多用转折欲少驻驻则有力转不欲直直则不遒然而真以转而后遒草以折而后劲不可不知也又曰真贵方草贵圆方者参之以圆圆者防之以方斯为妙矣
　　欧阳询云虚拳直腕指掌齐空分间布白勿令偏侧墨淡则伤神彩太浓则滞锋毫肥则为钝痩则露骨懐素与邬彤为友尝从彤受笔法彤曰张长史私教彤云孤蓬自振惊砂坐飞余自是得奇怪草圣尽于此矣顔真卿曰师亦有自得乎素云吾观夏云多奇峰尝师之其痛快处如飞鸟入林惊蛇入草如遇拆壁之路一一自然真卿曰何如屋漏雨痕素起握真卿手曰得之矣
　　董内直书诀曰无垂不缩无往不收如悬针如折钗如壁拆如屋漏痕如印印泥如锥画沙左邉短必与上齐右邉短必与下齐左欲去吻右欲去肩指欲实掌欲虚李萃云用笔在乎虚掌而实指缓纫而急送意在笔前字居笔后
　　山谷云心能转腕手能转笔书字便如人意又曰大字难于结宻而无间小字难于寛绰而有余又曰肥字须要有骨痩字须要有肉皆三昧也
　　米元章云字要骨格肉须裹筋筋须藏肉
　　智果心成颂覃心一字功归自得盈虚统视连行妙在相承起伏张懐瓘云临仿古帖毫髪精妍随手变化得鱼忘筌晦翁云放意则荒取妍则拙皆得书诀之妙范成大云古人书法字中有笔笔中无锋乃为极致宋潜溪跋张旭书酒徳颂真迹云出幽入明殆类神雷电余尝见其千文数字信然
　　张懐瓘云古文篆籀书之祖也都无节角盖欲方而有规圆不失矩如人露筋骨是乃病也夫良工理材斤斧无迹今童有棱角岂谓是哉棱角者书之弊薄也脂肉者书之滓秽也婴斯病弊须访良医
　　丁道防襄阳啓法寺碑最精欧虞之所自出北方多朴而有隶体无晋逸谓之氊裘气盖骨格者书法之祖也态度者书法之余也氊裘之喻谓少态度耳
　　书法惟风韵难及虞书多粗糙晋人书虽非名法之家亦自奕奕有一种风流蕴借之气縁当时人物以清简相尚虚旷为懐修容发语以韵相胜落华散藻自然可观可以精神解领不可以言语求覔也
　　得形体不若得笔法学字如女子学梳掠惟性虚者尤能作态度也世之学阮研者不得其骨力婉媚惟见挛拳委曲学薄绍之者不得其婉妍渊防徒似其经营险急所谓丑女效颦见者必走也
　　行行要有活法字字要求生动
　　小心布置大胆落笔
　　篆尚婉而通隶欲精而宻草贵流而畅真务简而便此四诀者可谓鲸吞海水尽露出珊瑚枝矣
　　入道于楷仅有三焉化度九成庙堂耳
　　草书有圆无方有直无横
　　山谷云入则重规叠矩出则奔辙絶尘尽书法矣草书尤忌横直分明多则字有积薪束苇之状而无萧散简远之气
　　草不兼真殆于専谨真不通草殊非翰理譬之良马磬控纵送不尔蹶矣古称钟繇隶奇张芝草圣孙过庭遂疑其偏不知乃似孟子不言易而善用易也
　　郑子经云偶写一字不成须于众碑中求之不可轻易率尔而作赵子昂所谓必求古人佳様是也
　　赵子固云学唐不如学晋人皆能言之晋岂易学学唐尚不失规矩学晋不从唐入多见其不知量也
　　钟绍京云智永砚成臼乃能到右军石穿透始到钟索也陶贞白云右军临钟迹胜其自运山谷云帖中有张芝书状二十许行索靖急就章数行清絶痩劲虽王氏父子当敛手者也予观此论所谓强中自有强中手天下元无第一人信矣今之学书者知有二王而不求二王之上亦未为善学二王者也
　　三代之鼎彛字画皆妙盖勒之金石垂世后必托于能者为学古钩深者谋不为单见浅闻者病也又曰石鼓文笔法如圭璋特达非后人所能赝作熟观此书可得正书行草法盖王右军亦云耳又曰周秦古器铭皆科斗文字其文章尔雅朝夕玩之可以披剥华伪自见真情虽戏弄翰墨不为无补又曰李龙眠得金铜防于市汉制也泥金六字字家不能读虫书妙絶于今诸家未见此一种乃知唐度僧梦英皆妄作耳又曰草书与科斗篆隶同法同意又曰大王昨遂不奉深恨帖有秦汉篆笔姜防云真行草书之法圆劲古淡则出于虫篆画波磔则出于八分转换向背则出于飞白简便痛快则出于章草合黄与姜之言观之学书者必先乎此所谓乗槎直入斗牛宫不但穷河源而已不然是弄潢池而承榼霤岂有惊人之波澜耶
　　梁武帝云众家可识亦当复由串耳六文可工亦当复由习耳程邈所以能变书体为之旧也张芝所以能尽书势学之积也既旧且积方可以肆其谈
　　有功无性神彩不生有性无功神彩不实
　　雷太简云听江声而笔法进文与可亦言见蛇鬭而草书长



　　墨池璅録卷一
　　钦定四库全书
　　墨池璅録卷二
　　明　杨慎　撰
　　袁昂曰钟繇之书画之间多有异趣可谓幽深无际古雅有余秦汉以来一人而已
　　右军字似左传大令字似庄周山谷为此言亦犹东坡以杜子美比司马迁以江瑶柱比荔枝也
　　墓田丙舍其钟元常之懿乎霜寒阮生其王右军之奥乎李阳冰庶子泉铭怡亭刻石二世之诏无是过也李嗣真云黄庭经象飞天仙人洛神赋象凌波神女续书品云乐毅论小中有楷黄庭经楷中有小东方賛五分中有楷方丈洛神赋方丈在五分中力命篇三分画五分字曹娥碑五分书四分字
　　张长史千字文数字四明屠真卿家藏古帖有之又有苏才翁所补亦怪逸可喜云
　　索征西笔短意长今人作字大槩笔多而意不足观秘阁续帖中月仪帖可见
　　晋贤草体虚淡萧散此为至妙惟献之绾秋蛇为文皇所笑至唐张旭懐素方作连绵之笔此黄伯思姜尧章之所不取也
　　薄绍之书放纵快利笔道流便二王之后畧无其比古草书赋云杜度之后以张为祖以卫为父索范伯叔也二王可为兄弟薄为庻息羊为仆隶其言似夸然确论也
　　智果书合处不减古人然时有僧气可恨古人所以贵于人品髙也
　　徐浩曰虞得王之筋禇得王之肉欧得王之骨夫鹰隼乏彩而翰飞戾天骨劲而气健也翚翟备色而翺翔百步肉丰而力沈也若藻耀而髙翔书之凤皇矣欧虞为鹰隼禇薛为翚翟书之凤皇非右军而谁
　　陈景元评欧阳询字云世皆知其体方而不知其笔圆亦可为欧之阐幽也
　　米元章目栁公权书为恶札如秘塔铭诚中其讥若隂符经序昔人评为栁书第一实存晋韵下此则冯宿碑亚于庙堂碑非秘塔铭可同日观也紫丝靸帖亦佳比之颜当出其上而世未有信予此説者何所见之不同乎
　　书法之壊自顔真卿始自顔而下终晩唐无晋韵矣至五代李后主始知病之谓顔书有楷法而无佳处正如扠手并足如田舍郎翁耳李之论一出至宋米元章评之曰顔书笔头如蒸饼大丑恶可厌又曰顔行书可观真便入俗品米之言虽近风不为无理然能言而行不逮至赵子昂出一洗顔栁之病直以晋人为师右军之后一人而已
　　荣咨道云禇遂良薛稷栁公权不过名书未得为法书也李北海书云麾将军碑为第一其融液屈衍纡徐妍媚一法兰亭但放笔差增其豪丰体使益其媚如卢询下朝风度闲雅萦辔回防尽有蕴借三郎顾之不觉叹美云麾碑刻在长安良乡县石拓本远不如也今长安碑已亡惜哉
　　张旭妙于肥藏真妙于痩然以予论之痩易而肥难子云曰女有色书亦有色试以色论诗云硕人其颀左云美而艳艳长大也汉书载昭君丰容靓饰唐史载杨妃肌体丰艳东坡诗书生老眼省见稀画图但见周昉肥知此可以论字矣
　　吕总云懐素挥毫掣电随手变化
　　李白在开元间不以能书名今其行草不减古人龙江梦余録载其二帖是也
　　郑子经论张即之陈谠之书曰速无为所染如深焉虽卢扁无所容其灵矣然则其自知耶知则不为此论足以砭俗
　　倪止父云东坡多卧笔鲁直多纵笔米老多曳笔山谷云米元章书如快劒斫阵强弩射札然势亦穷此似仲由未见夫子时气象耳米尝评黄庭坚为描字亦是好胜遇敌也
　　米元章评蔡襄书如少年女子访云寻雨体态妖娆行步缓慢多饰铅华
　　苏子美似古人笔劲蔡君谟似古人笔圆劲易而圆难也美而病韵者王着劲而病韵者周越着髙于越多矣王着成都人宋初为侍书今之智永千文着所补也亦可乱真无迹可寻
　　东坡云君谟小字愈小愈妙曼卿大字愈大愈奇李西台字出羣拔萃肥而不剰肉如世间美女丰肌而神气清秀者也不然则是世説所谓肉鸭而已其后林和靖学之清劲处尤妙此盖类其为人东坡诗所谓诗如东野不言寒书似西台差少肉可与和靖传神矣
　　徐浩书固多精熟无有异趣殆如倚市之倡涂抹青红反令人赠金皱眉也
　　虞文靖公曰大徳延祐之间称善书者必归巴西渔阳吴兴巴西谓邓文原渔阳谓鲜于枢吴兴谓赵子昂也以二人先于赵者以齿叙耳邓书太枯鲜于太俗岂能及子昂万一耶文靖他日又曰魏晋以来善书者未尝不通六书之义吴兴赵公之书冠天下以其深究六书也此评始为的论
　　黄山谷云近时士大夫罕得古法但弄笔左右纒绕遂号为草书盖前世已如此今日尤甚张东海名曰能草书每草书凿字以意自撰左右纒绕如镇宅符篆文征明尝笑之云草书集韵尚未经目何得为名书耶有人问张孔曰张汝弼草书何如孔曰熟到极处俗到极处识者以为知言





　　墨池璅録卷二
　　钦定四库全书
　　墨池璅録卷三
　　明　杨慎　撰
　　金张天锡君用号锦溪尝集古名家草书一帖名曰草书韵会其所取厯代诸家汉则章帝史游张芝崔瑗崔寔蔡琰王瞻罗晖张超赵袭张越徐干魏则曹孟徳少帝髦曹植韦诞虞林刘廙杜畿卫觊蜀则诸葛亮吴则皇象贺邵晋则成帝司马攸何曾卫瓘卫恒韦昶杜预张华嵇康张翰李式刘环之索靖王允之王导王恬王荟郗鉴郗愔郗俭之郗昙庾淮庾翼杨肇卞壸庾亮王廙谢安衞夫人谢璠伯王羲之王献之王蒙王徽之王浑王戎桓温张翼王珉王珣许静民王洽王敦王述王衍纪瞻王邵王循蔡克王昙沈嘉陆机陆云温放谢敷谢尚詹思远刘伶谢万前赵则刘聪刘曜后魏则崔景伯崔浩崔悦王世弼李思弼刘懋刘仁之庾导裴敬宪宋则刘裕太宗谢灵运孔琳之薄绍之范晔羊谘王敬和邱道防张茂度卢循沈约裴松之贺道力羊欣南齐则萧道成源楷刘岷禇渊江夏王锋萧慨王僧防王志王慈张融北齐则张景仁赵仲蒋眺梁则武帝王克任昉傅昭萧子云刘孝绰丁觇萧思话陶景孔敬通萧确朱异周让阮研庾肩吾陈则始兴王永阳王江总虞绰沈君理袁宪毛嘉郑防陈逵顾野王蔡景厯王彬王公干蔡凝伏知道刘顗陈伯智蔡澄陆缮后周则泉元礼王褒隋则帝智永智果房彦谦窦庆唐则太宗髙宗则天欧阳询薛纯陀虞世南褚遂良陆柬之邬彤杨师道魏叔瑜李懐琳杜审言张旭李白贺知章孙过庭王知敬白居易史麟杜牧裴行俭张懐瓘钟绍京王绍宗裴説韦斌李徳裕吴道张諲李翺林杰顔真卿栁公权郑防宋令文魏元忠陆希声张志和韩愈卢知猷萧俛韩覃王奂之王承规衞秀洪元眘魏悌韩渥景融周防李霄张仲谋裴素胡季良钟离权徐峤之章孝规张廷范萧遘并释九人懐素懐仁髙闲亚栖光景云贯休梦文楚也五代则杜荀鹤薛存贵杨凝式宋则钱俶苏舜元苏舜钦苏轼黄庭坚米芾杜衍蔡襄周越石苍舒钟离景伯金则王竞髙士谈任询党世杰赵沨王庭筠赵秉文史公奕王仲元张瑞童王万庆闲闲居士赵秉文为之序曰草书尚矣由汉而下崔张精其能魏晋以来钟王擅其美自兹以降代不乏人夫其徘徊闲雅之容飞走流注之势惊竦峭拔之气卓荦跌宕之志矫若游龙疾若惊蛇似邪而复直欲断而还连千态万状不可端倪亦闲中之一乐也初明昌间翰林学士承防党文献公始集数千条修撰黄华王公又附益之兵火散落不可复见今河中大庆闗机察张公君用类以成韵捃摭殆尽用意勤矣将板行以与士大夫共之窃谓通经学道本也书一艺耳然非髙人胜士胸中度世有数百卷书笔下无一尘不能造微入妙君用素工书翰故能成此余犹及见金人板刻其精妙神彩不减法帖至元末好事者又添鲜于枢字改名草书集韵刻已不精洪武中蜀邸又翻刻并赵公序及诸名姓皆去之刻又粗恶重可惜也前辈作事多周详后辈作事多阙畧信然
　　古人例多能书如管宁人但知其清节而不知其银钩之敏【茅山碑云】刘曜人但知其狞凶而不知其章草之工【其书见草书韵防】又有能书而名不著者后汉锦车冯夫人名嫽善史书仅见西域张伯髙以书酣身名亚皇象仅见于抱朴子曹蜍李志与右军同时书亦争衡其人不称耳北朝有沈含馨隋有丁道防与智永齐名曰丁真永草者唐有贝灵该缪师愈郑预【心经草书预草也】胡英【李邕齐名】邬彤【懐素师名】武尽礼【宁照寺钟铭】贺兰敏之【法门寺碑】房璘妻髙氏崇徽公主仅见金石集古録张諲与王维齐名雅善小王见书苑咸工梵书南唐王文秉工小篆不在二徐下又有王逸老善篆与八分其命名有欲抗右军者不知何氏人疑即文秉也宋有秦子眀荣咨道【皆蜀人山谷之友】髙述潘岐【东坡门客】仅传姓名其余不传者又何限也
　　解大绅学士春雨斋读书评钟繇书如公孙硕肤赤舄几几王右军如子之燕居申申天天智永瑶台雪鹤髙标出羣虞世南如重华在位被袗鼓琴欧阳询秋霄健翮峭壁双清褚遂良披沙拣金薛少保寒机夜织顔真卿五丁凿路栁公权一夫当闗张长史风回电驰僧懐素云行雨施李北海楼台映日花木逢春徐防稽怒猊渴骥藏棱出力坡谷言难张从申有入木三分之气吾闻之子山云米南宫竒逸超迈烟云卷舒黄山谷清圆妙丽引绳贯珠苏东坡丰腴悦泽绵里藏针蔡端眀方正严重土偶金赵文敏神眀英杰仪凤冲霄祥云捧日康里子山雄剑倚天长虹驾海饶介之卞庄刺虎功倍力省宋克鹏搏九万须仗扶摇宋仲珩龙驹凤雏神彩已具詹希元【字孟举新安人独擅署法】署书冠冕庄重俞紫芝【名和字子中同江人逮事松雪】临摹子夫擅宠杜叔循【名环庐陵人】真书清风兰雪胡子申【名布旴江人】珊瑚碧树颇谢琮璜揭平【名枢丰城人】旱蛟得雨秋鹰入云凡二十八人评皆当惟评蔡端眀为土偶金殊为失之蔡之字有晋韵在苏黄米之上又谓宋仲珩为神彩已具似以未成少之亦非也本朝书当以宋克为第一仲珩次之逊志评之已定胡杜揭岂能及哉
　　方逊志先生评书云赵子昂书如程不识将兵号令严明不使毫发出法度外故动无遗失鲜于伯机如渔阳健儿姿体充伟而少韵度康里公如鸾雏出巢神采可爱而颉颃未熟虽俱得重名而赵公髙矣继三公而作者金华宋仲珩草书如天骥行中原一日千里超涧度险不动气力虽若不可踪迹而驰骤必合程度又曰子昂妙在行草奕奕得晋韵度所乏者格力不展子山最善悬腕行草逸迈可喜所乏者沈着不足又题褚遂良书唐太宗哀册墨迹云古人尝使意胜于法后世常法胜于意此书虽六艺之一大儒未尝不留心

　　墨池璅録卷三
　　钦定四库全书
　　墨池璅録卷四
　　明　杨慎　撰
　　古文如春籀如夏篆如秋如冬八分行草嵗之余闰也
　　熊朋来云周公之时未改籀已有六书之教孔子之时已改籀尚存科斗之书事固有用于一时而废于后世久复蹈袭乃与古符者多矣世有小篆谓李斯所作然黄帝刀布其文已作小篆隶书谓王次仲所创而葛天之金币文与今无异临菑人得齐胡公之铜棺有文隠起皆作今篆后汉急就章方有波磔钩踢而钱谱所载尊卢太昊至帝喾之金币文及近世掘得周时镜铭皆古篆而有钩踢乃知后世所用者上古已有之今人特以所见为始耳非至论也
　　五代史补云郭忠恕工篆尝有人于龙门得鸟迹篆示之忠恕一见辄诵有如宿习余按河津伊闗俱有龙门此迹今不知在否好古者试一求之
　　刘正夫云观今之字如观文绣观古之字如观钟鼎刘静能曰钟王不能变乎蔡邕蔡邕不能变乎籀古今古虽殊其理则一钟王虽变新竒而不失古意庾谢萧阮守法而法在欧虞褚薛窃法而法分降而为黄米诸公之放荡犹持法外之意周吴辈则慢法矣下而至张即之怪诞百出书怪极矣不有子昂谁能回澜乎唐僧贯休工篆荆州守问其笔法休曰此事须登坛而援讵可草草言之此言最中理登坛而援言如人之登髙已至坛上之人一举手援之而已未加苦功而欲求防法譬如坐井中而求援上焉有此理耶李颀赠张諲诗小王破体咸支防人皆不解破体为何语按徐浩云钟善真书张称草圣右军草行法小王破体皆一时之妙破体谓行书小纵绳墨破右军之体也夫以小王去右军不大相远已号破体今世解学士之画圏如镇宅之符张东海之颤笔如风瘫之手盖王氏家奴所不为一世嚣然称之字学至此扫地矣
　　今之笑学书者曰吾学羲献羲献当年学谁予诘之曰为此言者非惟不知书亦不知古今矣羲献学钟索钟索学章草章草本分分本篆籀篆籀本科斗逓相祖述岂谓无师耶今不屑步钟索羲献之后尘乃甘心为项羽史肇之髙弟果何见耶
　　先太师公学萧子云出师颂李文正公尝云石斋书真是简远但急疾时所书无乃太简乎先公笑曰夫何远之有翰苑相以为善谑
　　孙防礼云书字有五乖五合神怡务闲一合也感物狥知二合也时和气润三合也纸墨相发四合也偶然欲书五合也心遽体留一乖也意违势屈二乖也风燥日炎三乖也纸墨不称四乖也情怠手阑五乖也合乖之际优劣互差予常以其言举似文征仲曰古人多以酒生思而此乃遗之征仲笑曰予不能饮此言似为予设管宁别云宁字画若银钩茅山碑云管宁银钩之敏是也唐朱放诗琼树相思何日到银钩数字莫为难书家作字省文之例如凤皇连写凰但作皇鸳央庙郎亦然其例起于六书建类主声转注为义也如弌字从一数也从弋声也而弍弎之字皆从弋弋非声也以弋为建类之声故可以转二三而为注凤以鸟义也从凡声也而凰字亦从几几非声也以凤为建类此于字学末之末者人多习之而不察耳
　　书札于徳性相闗朱子尝云即子云所谓心画也汉司杨厥碑通石门字洪适亦不识为何字愚按即凿字也凿省作凿又作者以辶代乚如匝作迊匹作匣作□陋作陋谓之变古有此例干禄字书可考洪适盖以六书求之而不得所谓知常而不知变也唐人书叶法师碑宋人书杜诗禹凿寒江之句皆以凿为盖师法古而结体宻源流远而意匠深乃为法书若确守六书古人谓之氊裘气东坡所云鹦哥之学止数言山谷所谓虾蟇之禅惟一跳也若左纒右绕信手随心而自号草书又近世东海之流矣书虽一艺亦不易哉
　　处州松阳永宁观李邕书云叶法善修此观欲求邕书隔逺不至乃夜追其防书之谓之追防碑盖神异其事云尔此碑予曾见其拓本信为超絶或者因传之与碧落碑事相类
　　南唐升元帖以匮纸摹搨李廷珪墨拂之为絶品匮纸者打金箔纸也其次即用澄心堂纸蝉翅拂为第二品浓墨本为第三品也升元帖在淳化祖刻之上隋开皇帖之下然今皆不可复见矣
　　宋世集帖传于今者絶少大观帖蔡京所模予及见之雪溪堂王庭筠所刻寳晋斋曹日新所刻澂堂帖贺知章所临皆絶妙秘阁续帖于王宜学处见之又闻其家有钟山草堂刻梁人书竒劲未之有也皇象天玺石刻雄伟冠世世尚有之
　　古人论墨之佳曰轻坚黝黑入砚无声又曰其坚如玉其文如犀又曰缋彩奋发论砚之佳曰秀润王质论笔曰长而不劲不如勿长劲而不圆不如勿劲皆至理也善书者知之
　　宣州陈氏能作笔家右军与其祖求笔帖子孙世精其法唐栁公权求笔于陈氏先与二管语其子曰栁学士如能书当留此笔不尔当退还即可常笔与之未防栁以不入用别求陈氏遂与常笔陈曰先与者二笔非右军不能栁信与之逺矣此事见墨薮信乎如来三昧菩萨不知也






　　墨池璅録卷四

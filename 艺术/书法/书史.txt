　　钦定四库全书
　　书史
　　宋　米芾　撰
　　金匮石室汗简杀青悉是传録河间古简为法书祖张彦逺志在多闻上列沮苍按史发论世咸不传徒欺后人有识所罪至于后愚妄作组织神止可发笑余但以平生目歴区别无疑集曰书史所以指南识者不防俗目
　　刘原父収周鼎篆一器百字刻迹焕然所谓金石刻文与孔氏上古书相表里字法有鸟迹自然之状宗室仲忽李公麟収购亦多余皆尝赏阅如楚钟刻字则端逸逺髙秦篆咸可冠方今法书之首秦汉石刻涂壁都市前人已详余阅书白首无魏遗墨故断自西晋晋贤十四帖检校太师李玮于侍中王贻永家购得第一帖张华真楷钟法次王濬次王戎次陆机次郗鉴次陆珫表晋元帝批荅次谢安次王衍次右军次谢万两帖次王珣次臣詹晋武帝批荅次谢方囘次郄愔次谢尚内谢安帖有开元印缝两小玺建中翰林印安及万帖有王涯永存珍秘印大巻前有梁秀収阅古书印后有殷浩印浩以丹秀以赭是唐末赏鉴之家其间有太平公主亲书印王漙之印自五代相家寳藏侍中国壻丞相子也太宗皇帝文徳化成靖无他好留意翰墨润色太平淳化中尝借王氏所収书集入阁帖十卷内郄愔两行二十四日帖乃此卷中者仍于谢安帖尾御书亲跋三字以还王氏其帖在李玮家余同王涣之饮于李氏园池阅书画竟日末出此帖枣木大轴古青藻花锦作褾破烂无竹模晋帖上反安冠簮様古玉轴余寻裂掷枣轴池中拆玉轴王涣之加糊共装焉一坐大笑要余题跋乃题曰李氏法书第一【亦天下法书第一也】
　　又晋谢奕桓温谢安三帖为一卷上有窦审定印谢安帖后以浓墨模搨遂全晕过后归副车王诜家分为三帖云失谢安帖以墨重晕唐人意寳此帖而反害之也后人可以为戒李玮云亦购于王氏
　　又黄素黄庭经一卷是六朝人书绢完并无唐人气格缝有书印字是曾入钟绍京家黄素缜宻上下是乌丝织成栏其间用朱墨界行卷末跋合僊二字有陈氏图书字印及钱氏忠孝之家印陶谷跋云山隂道士刘君以羣鹅献右军乞书黄庭经此是也此书乃明州刺史李振景福中罢官过浚郊遗光禄朱卿卿名友文即梁祖之子后封博王王薨余获于旧邸时贞明庚辰秋也晋都梁苑因重背之中书舍人陶谷记是日降制以京兆尹安彦威兼副都统余跋云书印字唐越国公钟绍京印也晋史载为写道徳经当举羣鹅相赠因李白诗送贺监云镜湖流水春始波狂客归舟逸兴多山隂道士如相见应写黄庭换白鹅世人遂以黄庭经为换鹅经甚可笑也此名因开元后世传黄庭经多恶札皆是伪作唐人以画賛犹非真则黄庭内多钟法者犹是好事者为之耳
　　又有唐摹右军帖双钩蜡纸摹末后一帖是奉橘三百颗霜未降未可多得韦应物诗云书后欲题三百颗洞庭更待满林霜盖用此事开皇十八年三月二十七日参军学士诸葛頴谘议参军开府学士栁顾言释智果跋其尾
　　晋右将军防稽内史王羲之行书帖真迹天下法书第二右军行书第一也帖辞云羲之死罪伏想朝廷清和稚恭遂进镇东西齐举想尅定有期也羲之死罪长庆某年月日太常少卿萧祐鉴定在王珪禹玉家后有禹玉跋以门下省印印之时贵多跋后为章惇子厚借去不归其子仲脩専遣介请未至是竹丝干笔所书锋势郁勃挥霍浓淡如云烟变怪多态清字破损余亲临得之
　　王羲之玉润帖是唐人冷金纸上双钩摹帖云官奴小女玉润病来十余日了不令民知昨来忽发痼至今转笃又苦头痈头痈已溃尚未足忧痼病少有差者忧之燋心良不可言顷者艰疾未之有良由民为家长不能克己勤修训化上下多犯科诫以至于此民惟归诚待罪而已此非复常言常辞想官奴辞已具不复多白上负道徳下愧先生夫复何言此帖连在稚恭帖后字大小一如兰亭想其真迹神妙右军快雪时晴帖云羲之顿首快雪时晴佳想安善未果为结力不次王羲之顿首山隂张侯是真字数字带行今世无右军真字帖末有君倩二字疑是梁秀缝有褚氏字印是褚令所印苏氏有三本在诸房一余易得之一刘泾巨济易得无褚印
　　晋太宰中书令王献之字子敬十二月帖黄麻纸辞云十二月割至否中秋不复不得想未复还恸理为即甚省如何然胜人何庆等庆等大军下一印曰铎书是唐相王铎印后有君倩字前有绢小帖是褚遂良题曰大令十二月帖此帖运笔如火筯画灰连属无端末如不经意所谓一笔书天下子敬第一帖也元与快雪帖相连苏太简家物上有国老才翁子美题跋云卤僧守一所藏先令以命服得之子美子激字志东与余分藏以书画寳玩易之
　　王羲之笔精帖内两字集在诸家碑上缝有贞观半印王献之日寒帖有唐氏杂迹印后有两行谢安批所谓批后为答也唐太宗不收献之慰问帖故于帖上刮去不次献之四字谓之羊欣以应募而以前帖为薄绍之书跋尾书官姓名云大厯某年月日下刮去古姓名五代人题曰薛邕记之后题一行曰某年和傅遗余押字是薛丞相居正此是和凝丞相疑为薛氏故物以遗薛也其后归王文惠家文惠孙居髙邮并收得禇遂良黄绢上临兰亭一本乏赀之官许余以五十千质之余时迁塟丹徒约王君友壻宗室时监罗务令辊亦欲徃别约至彼交帖王君后余五日至余方襄大事未暇见之事竟见云适沈存中借去吾拊髀惊曰此书不复归矣余遂过沈问焉沈曰且勿惊破得之当易公王维雪图其父尝许见与也余因不复言后数日王君防禇书见过大叹曰沈使其壻以二十星资其行请以二十千留禇书余因不复取后十年王君卒其子居髙邮欲成姻事因贺铸持至仪真求以二十千售之后苏颂丞相家与沈之子博毅同防问所在曰分与其弟矣翌日苏舜元子云屡见之
　　王献之送梨帖云今送梨三百颗晚雪殊不能佳上有梨干黎氏印所谓南方君子者跋尾半幅云因太宗书卷首见此两行十字遂连此卷末若珠还合浦剑入延平太和三年三月十日司封员外郎栁公权记后细题一行曰又一帖十二字连之余辨乃右军书云思言叙卒何期但有长叹念告公权误以为子敬也缝有贞观半印世南孝先字跋孝先是本朝王曾丞相字刘季孙以一千置得余约以欧阳询真迹二帖王维雪图六幅正透犀带一条砚山一枚玉座珊瑚一枝以易刘见许王诜借余砚山去不即还刘为泽守行两日王始见还约再见易而刘死矣其子以二十千卖与王防唐太宗书窃类子敬公权能于太宗书卷辩出而复误连右军帖为子敬公权知书者乃如此其跋冯氏西升经唐经生书也乃谓之褚书者非也盖能书者未必能鉴余既跋定之苏子瞻于是跋诗曰家鸡野鹜同登俎春蚓秋蛇緫入奁君家两行十二字气压邺侯三万籖盖以晋史太宗賛贬子敬也然唐太宗力学右军不能至复学虞行书欲上攀右军故大骂子敬耳子敬天真超逸岂父可比也
　　王羲之来戏帖黄麻纸字法清润是少年所书满一幅其间数字难辨六朝写经字注之后人复以雌黄涂盖嵗久胶落字见五分在丁晋公孙受绘像恩泽者房下云晋公故物也欲以二十千见归余即以其直取君以与余来徃议此帖书粘于后质于其邻大姓贾氏得二十千盖意其可赎也今十五年矣犹在贾氏曾经人用薄纸搨书墨即透数行仍污静地深可叹息其家又有韩择木八分一卷唐人薄纸摹五帖一幅
　　王羲之桓公破羌帖有开元印唐懐充跋笔法入神在苏之纯家之纯卒其家定直久许见归而余使西京未还宗室仲爰力取之且要约曰米归有其直见归即还余遂典衣以増其直取囘仲爰已使庸工装背剪损古跋尾参差矣痛惜痛惜
　　王右军笔阵图前有自写真纸薄如金叶索索有声赵竦得之于一道人章惇借去不归王右军书家谱在山隂县王氏右军东方朔画賛糜破处欧阳询补之在丁讽学士家归宗室令畤刘泾以僧繇画梁武帝像易去
　　乐毅论智永跋云梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不阙唐讳是梁本也
　　晋庾翼稚恭真迹在张丞相齐贤孙直清汝钦家古黄麻纸全幅无端末笔势细弱字相连属古雅论兵事有数翼字上有窦蒙审定印后连张芝王廙草帖是唐人伪作薫纸上深下淡笔势俗甚语言无伦遂使至寳杂于瓦砾可叹余屡言与汝钦不肯拆也
　　濮州李丞相家多书画其孙直秘阁李孝广收右军黄麻纸十余帖一様连成卷字老而逸暮年书也略记其数帖辞一云白石枕殊佳物深感卿至一云卿事时了甚快羣凶日夕云云比使邺下一日为战塲极令人惆怅岂复有庆年之乐耶思卿一面无缘可叹可叹一云九日以当力见一云重熈八日过信安一云祠物当治护信到便遣来忽忽善错也一云谢书云云今送一云鹘等不佳令人弊见此辈吾衰老不复堪此余不记也后有先君名印下一印曰尊徳乐道今印见在余家先君尝官濮与李柬之少师以碁友善意其奕胜之余时未生此帖一卷世未见其比故是右军名札也又有欧阳询故事十余帖老笔相连其子通书评书一卷张颠绢帖一卷七八帖乃少时书并在李孝广处
　　中贵髙楼杨氏收数帖萧思话表一思话字有钟法此乃无而武帝批答四字君臣笔气一同纸古后破前完此是唐人所为然亦佳作今人不能为也又王珉书真草是真迹有钟张法张翼当是作宋翼魏人非真又阮研草帖竒古非伪又一帖如竹片书亦好事者为之并无古印跋可考
　　陈僧智永真草书归田赋在襄阳魏泰处后有一跋题云开成某年白马寺临一过潭记白麻纸书世人收智永书未有若此真也虞世南出于此书魏误题曰虞世南书耳
　　唐彭王傅徐浩书赠张九龄司徒告浩九龄之甥在其孙曲江仲容处用一尺绢书多渴笔有锋芒辞云正大厦者柱石之力匡帝业者辅相之功生则保其雄名殁犹称其盛徳饰终未允于人望加赠特至于国章故荆州大都督张九龄维岳降神济川作相开元之际寅亮成功谠言定于社稷先觉合于蓍蔡永懐贤相可谓大臣束帛所加樵苏必禁荆州之赠相府未崇爰从八命之秩更重三台之位可特赠司徒尝借留余家半月唐中书令禇遂良枮木赋是粉蜡纸榻书后有未能二字余辩是双钩唐人不肯欺人若无此双钩二字则皆以为真矣在承议郎寿春魏纶处余于润州见之
　　智永千文唐粉蜡纸搨书内一幅麻纸是真迹末后一幅上有双钩摹字与归田赋同意也料是将真迹一卷各以一幅真迹在中搨为数十轴若末无钩填二字固难辨也是贾安公物作润笔送王荆公其弟安国得之今在叶涛处安国婿也有古跋云契濶艰难不敢失坠学欧阳询行体
　　唐越国公钟绍京书千文笔势圆劲在丞相恭公孙陈幵处今为宗室令穰所购诸贵人皆题作智永余验出唐讳阙笔及以遍学寺碑对之更无少异大年于是尽剪去诸人跋余始跋之
　　吕夏卿子通直君有欧阳询草书千文蔡襄跋为智永通直出示余欲跋答以必改评乃跋君欣然遂于古纸上跋正通直君失其名字
　　唐人临智永千文半卷在丞相苏颂家
　　苏耆家兰亭三本一是参政苏易简题賛曰有若像夫子尚兴阙里门虎贲类蔡邕犹傍文举尊昭陵自一闭真迹不复存今余获此本可以比璵璠第二本在苏舜元房上有易简子耆天圣嵗跋范文正王尧臣参政跋云才翁东斋书尝尽览焉苏洎才翁子也与余友善以王维雪景六幅李王翎毛一幅徐熈梨花大折枝易得之毫发备尽少长字世传众本皆不及长字其中二笔相近末后笔钩回笔锋直至起笔处懐字内折笔抹笔皆转侧而见锋蹔字内斤字足字转笔贼毫随之于斫笔处贼毫直出其中世之摹本未尝有也此定是冯承素汤普彻韩道政赵模诸葛正之流搨赐王公者碾花真玉轴紫锦装背在苏氏舜元房题为禇遂良摹余跋曰乐毅论正书第一此乃行书第一也观其改误字多率意为之咸有禇体余皆尽妙此书下真迹一等非深知书者未易道也賛曰熠熠客星岂晋所得养器泉石留腴翰墨戏着标谈书存马式郁郁昭陵玉盌已出戎温无类谁寳真物水月非虚移模夺质绣缲金鐍琼机锦綍猗欤元章守之勿失第三本唐粉蜡纸摹在舜钦房第二本所论数字精妙处此本咸不及然固在第一本上也是其族人沂摹盖第二本毫发不差世当有十余本一绢本在蒋长源处一纸本在其子之文处是舜钦本一本在滕中处是归余家本也一本在之友处
　　泗州南山杜氏父为尚书郎家世杜陵人收唐刻板本兰亭与吾家所收不差有锋势笔活余得之以其本刻板囘视定本及近世妄刻之本异也此书不亡于后世者頼存此本遇好事者见求即与一本不可再得世谓之三米兰亭
　　宗室叔盎收兰亭遂不及吾家本在舜钦本上因重背易其后背纸遂乏精彩然在都门最为佳本王巩见求余家印本曰此汤普彻所摹与赠王诜家摹本一同今甚思之欲得此以自解尔钱塘闗景仁收唐石本兰亭佳于定本不及余家板本也
　　唐太师顔真卿不审乞米二帖在苏澥处背缝有吏部尚书铨印与安师文家争坐位帖责峡州别驾帖缝印一同争坐位帖是唐畿县狱状磓熟纸韩退之以用生纸录文为不敏也生纸当是草书所用内小字是于行间添注不尽又于行下空纸边横写与刻本不同此帖在顔最为杰思想其忠义愤发顿挫郁屈意不在字天真罄露在于此书石刻粗存梗概尔余少时临一本不复记所在后二十年寳文谢景温尹京云大豪郭氏分内一房欲此帖至折八百千众乃许取视之缝有元章戏笔字印中间笔气甚有如余书者面喻之乃云家世收久不以公言为然
　　峡州别驾帖白麻纸真字云踈拙抵罪圣慈含犹佐列藩不逺伊迩是也字类纠宗碑清甚又祭濠州使君文鹿肉帖并是鲁公真迹
　　山阳簿张君齐贤丞相之后收鲁公二帖云奏事官至又曰为宪之功后帖张溆郎官求辟类乞米帖及李太保帖
　　朱巨川告顔书其孙灌园屡持入秀州崇徳邑中不用为防余以金梭易之又一告类徐浩书在邑人王处亦巨川告也刘泾得余顔告背纸上有五分墨至今装为秘玩然如徐告粗有徐法尔王诜与余厚善爱之笃一日见语曰固愿得之遂以韩马易去马寻于刘泾处换一石也此书至今在王诜处
　　送刘太冲序碧牋书王钦臣故物后有王参政名印王云因与唐坰两出书各误收卷去坰以将才不偶命而徳其无邻字剪去碧牋宜墨神彩艳发龙蛇生动覩之惊人不装背掲去背纸以厚纸散卷之略一出即卷去其子云与智永千文栁公权书栁尊师志欧阳鄱阳帖并同葬矣亦可叹息也或谓宻为王诜购去
　　苏之才收碧牋文殊一幅鲁公妙迹又有与夫人帖一幅当是其防今在王诜家
　　鲁公寒食帖绫纸书在钱勰处世多石刻
　　鲁公一轴五帖见石裔言在兄处副车之孙也
　　懐素绢帖第一帖胸中刺痛第二帖恨不识顔尚书第三帖律公好事是懐素老笔并在安师文处元祐戊辰嵗安公防至留吾家月余临学乃还后有吕汲公大防已下题今归章公惇
　　懐素千文绢本真迹在苏液家沈遘家刻板本是后归章惇家
　　懐素诗一首绢上真迹王巩易与王诜家
　　懐素绢帖一轴杂论故事后人分剪为二十余处王诜累年遂求足元数又一云史陵者绢帖以六朝古贤一帧易与王诜
　　懐素书任华歌真迹两幅绢书字法清逸歌辞竒伟在王诜家诜云尚方有其后三幅
　　懐素草书祝融髙坐对寒峰緑绢帖两行此字最佳石紫防常刻石有六行今不见前四行问夷庚云与王钦臣家杂色缬绢背以诗代懐帖同轴今闻王之子为宗室所购是懐素天下第一好书也
　　懐素自叙真迹在苏泌家前一幅破碎不存其父集贤校理舜钦自写补之
　　懐素草书楮纸三幅在故相洛阳张公孙直清家冯京家收懐素绢上诗一首张伯髙少时绢上草书两幅张书今归薛绍彭
　　薛绍彭有懐素一轴绢书肃宗行书绫纸千文购于钱景湛处又王仲至处禇书麻纸一幅杨凝式小字黄麻纸一幅余皆见之欧阳询孝经一卷薛临寄钱公未见真迹
　　唐率府长史张旭字伯髙真迹四帖在杭州陆氏大姓家旧有五帖第一秋深第二前发第三汝官第四昨日第五承湏今所存四帖汝官后有古印文讹不可辨昨日承顔二帖小襞纸也陆氏子素从闗景仁学闗因借摹三大帖余曽见石本于闗中宋氏及官桂林闗杞为使者语及始知石在闗氏又五年官潭闗杞通判邵州以石本见寄又三年官杭而闗景仁为钱塘令因陆氏子登第者来谒与闗同徃谢而阅之独失秋深第一帖诘之颦蹙而言嘉祐中为太守沈遘借阅拆留余遣工摹余帖即归诘遘弟遬时为郡从事乃云在其侄延嗣处余徃见遂得阅后购得之
　　张伯髙虎儿等三帖楮纸非真迹在王诜家苏氏物也黄鲁直赠小儿诗云我有元晖古印章印刓不忍与诸郎虎儿笔力能扛鼎教字元晖继阿章取此为故事也张伯髙贺八清鉴帖楮纸真迹字法劲古不类他书世间伯髙第一书也苏液家世多石刻后归章惇家伯髙全本千文曽孝蕴云在京师谢氏处谢氏景温寳文逺族也
　　伯髙五帖黄经纸少时书辞云徃徃兴来五指包管等是也在杨杰家杰父学草故收得逐语断处即剪作一轴黄油拳经纸与王仲至千文一同并无古印跋伯髙名犯庙讳字余于皎然诗集中得之
　　苏之纯藏张颠草书又苏泌房所藏词云国士何日得至南中皆非伯髙真迹亦无古印跋
　　唐坰处黄楮纸伯髙千文两幅与刁约家两幅一同是暮年真迹毎辩六七字刁氏者后有李玉徐铉跋为人伪刻建业文房之印印之连合缝印破字毎见令人叹息
　　唐辩才弟子草书千文黄麻纸书在龙图阁直学士吴郡滕元发处滕以为智永书余阅其前空才字全不书固已疑之后复空永字遂定为辩才弟子所书故特阙其祖师二名耳
　　唐虞世南枕卧帖双钩唐摹在闗杞处上有禇氏图书古印闗尝谓余曰昔越州一寺修佛殿于梁栱内藏一凾古摹帖数十本所可记者玉右军十七帖世南枕卧帖十鬬九帖禇遂良奉书宁帖上皆有禇氏图书印毫发干浓毕备闗与僧善购得枕卧十鬬九奉书寜三帖虞书积时帖古双钩摹在洛阳李熈处维之孙也缝亦有禇氏印余尝借摹
　　世南理头药方双钩摹本在鲍传师家后为俗人摹石僧希白摹务欲劲快多改落笔端直无缥缈萦囘飞动之势
　　唐太宗率更令欧阳询书荀氏汉书节楮册小楷在潭州南楚门外胡世淳处
　　欧阳询书道林之寺牌在潭州道林寺笔力劲险勾勒而成有刻板本又江南庐山多裴休题寺塔诸额虽乏笔力皆真率可爱
　　唐末人学欧尤多四明僧无作学真字八九分行字肥弱用笔寛又有七八家不逮此僧唐贼张廷范亦学欧阳询多有此贼跋一双钩摹欧帖上有此贼印云清河张廷范印及题曰便是至寳也惜之惜之永为所寳之寳皆学欧行余跋曰唐文馆学士欧阳询书唐人所摹后一行印文曰清河张廷范私记廷范唐贼也时衰代替贼之所好涉于衣冠此攘夺所生也今太平君子或富贵则崇货利乃贼所尤故不剪除既着其贼又为太平君子之劝其书札印记翩翩自喜之心忘其为贼之着也嗟乎国初孙妃弟骠骑孙思皓学欧本朝无人过也
　　欧阳询黄麻纸草书孝经是马季良龙图孙大夫直温所收今归薛绍彭家
　　宗室令穰收欧阳询三轴第一轴苏彦语箴次幅故事两叚有开元缝印翰林之印李林甫等臣跋及知书楼官名氏末后唐贼蒋晖题宣徽两院使印余以智永三行帖陆柬之头陁寺碑一幅易得语箴第二轴草帖五纸第三轴行书故事皆有开元姚宋印跋草帖乃暮年书精彩动人行书少时书也
　　欧阳询草书也字末笔倒麽不见其所出余家得贞观御府右军三帖末后一帖也字乃欧法所出世之真迹与石刻帖并无此也字耳
　　欧阳询碧牋草圣四幅在故相齐贤孙张公直清处孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右又有千文一本是少年书不逮书谱并在王巩家今归王诜家
　　陈贤草书帖六七纸字亦竒逸难辨如日本书上亦有唐氏杂迹字印在李玮家又多似欧阳询草
　　洪元慎集右军越州寺碑真迹在越州僧正子文处尝通书许借未果余托提刑乔执中防告徃质防亦不肯出欲防干至越防家难不果去今要度牒易
　　陆柬之十八学士賛西京留台王瓘云在舍弟珪处老子西升经裴度栁公权跋为禇公书与阎立本画图同在冯当世家吾见之皆非也是唐初书画与栁跋是真迹二君亦不能鉴耳
　　唐髙闲书令狐楚诗在尚书李常家
　　柳公权紫丝靸兰亭诗二帖待制王广渊摹石跋云龙图大諌李公帅府暇日出书因请摹石乃李柬之少师也洛阳人今在富郑公子宿州使君家
　　唐摹皇象急就章有法在故相张齐贤孙直清处唐李邕四帖内一帖碧牋右唐氏杂印勾徳元图书记陈氏图书印与石夷庚所藏多热帖同自丁乔大夫归章惇家丁晋公故物也
　　多热要葛粉帖白麻纸上有唐氏杂迹印陈氏图书印勾徳元图书印乃紫微舍人石休物今在其孙前宿州支使夷庚处前一帖与光八郎谢惠鹿帖真迹余过甬上于夷庚处易得之光八郎帖今归王诜吕公孺处李邕三帖第一改少傅帖深黄麻纸淡墨淳古如子敬第二缙云帖淡黄麻纸第三碧牋胜和帖以尚书戸部印印缝古印有陈氏图书勾徳元图书记唐氏杂迹印丙子嵗第一归薛绍彭第二归髙公绘第三余以六朝画古贤韩马银慱山金华洞天石古鼎复忘记数种物易得于其孙端问余尝以碧牋临三帖与真无异吕复防去装禠矣陈氏台僊勾徳元唐氏三人者大是一赏鉴人世之名书上无不有其书印徳元当是中正本朝人通史学
　　冯京家收唐摹黄庭经有钟法后有禇遂良字亦是唐一种伪好物
　　李錞收唐人欧行书兵箴刘冲之丞相家物
　　刘泾书来涟漪曰収唐绢本兰亭无竒获且漫眼耳殊非自剽制语也余荅以诗曰刘郎无物可萦心沉迷蠧缣与断简求新不获狂时发自谓下取且漫眼猗嗟斯人今实尠我欲从之官有限何时大叫刘子前跽阅墨皇三复返君贻余诗尝曰秘笈墨皇曽敬识林希送余诗壶岭共倾银霅水墨皇犹展玉楼风壶岭谓砚山也刘泾倅莫王贻永侍中孙为守得摹帖一卷乃胄曹参军李懐琳伪作七贤帖后人所撰也内抟赤猿帖云仆不想歘尔梦抟赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮籍白繇君此帖比今刻石字多乃懐琳所撰语也而法书要录所载七贤帖太宗知其伪爱之以贞观字印之入御府又有李氏卫帖云卫稽首和南近奉勅写急就章遂不得与师书耳但卫不能拔赏随世所学规摹钟繇遂多歴年二十着诗论草通解不敢上呈卫有弟子王逸少甚能学卫真书咄咄逼人笔势洞精字体遒媚师可诣晋尚书馆书耳仰凭至鉴大不可言弟子李氏卫和南此帖比今阁帖字亦多亦其所撰也次无名帖次郄超帖亦摹在阁帖中次陆机卫恒帖卫亦摹入阁帖也后余以画易于刘泾分前四帖与李錞皆贞观间一种伪好物
　　杨凝式字景度书天真烂熳纵逸类顔鲁公争坐位帖秘阁校理苏澥家有三帖第一白麻纸曰景度上大僊第二第三小字与薛绍彭家所藏正书相似余三次易得后以第一易与王诜第二易与刘泾余家今收楮纸上诗云春来冰未泮冬至雪初晴为报方袍客丰年瑞已成王以画易于赵叔盎纷披老笔王安石少尝学之人不知也元丰六年余始识荆公于钟山语及此公大赏叹曰无人知之其后与余书简皆此等字
　　张直清家杨凝式数帖真行甚好
　　刘瑗收碧牋王帖上有勾徳元图书记保合太和印及题显徳嵗尝爱吾家顾恺之净名天女欲以画易吾荅以若有子敬帖便可易伯玉荅曰此犹披沙防金此语甚妙余白首收晋帖止得谢安一帖开元建中御府物曽入王涯家右军二帖贞观御府印子敬一帖有禇遂良题印又有丞相王铎家印记及有顾恺之戴逵画净名天女观音遂以所居命为寳晋斋朱长文收锦织成诸佛濶四赤长五六赤上有织成牌子题晋永和年造与余家一古书囊织成山水神僊锦一同云鳯山禽猿鹿如画也
　　余收子敬范新妇唐摹帖获于苏激家后有倩仲跋余题诗曰贞观款书丈二纸不许儿竒专父美何为寥寥寳是似遭乱真归火兼水千年谁人能继趾不自名家殊未智嗟尔方来眼须洗玉躞金题半归米又和云云物龙蛇森动纸父子王家真济美张翼小儿宁近似沧溟浩对蹄水腾蛇无足鼯多趾以假易真信用智澼虽多手屡洗卷不生毛谁似米又和云真裂纹匀真古纸跋印多时俗眼美诚悬尚复误疑似有渭方能辨泾水真伪头面拳趺趾久假中分辨愚智寳轴时开心一洗百氏何人传至米黄庭坚和题于后云王令遗墨方尺纸尾题倩仲寳子美百家藏本略相似如日行天见诸水拙者窃钩輙斩趾田恒取齐并圣智锦囊昏花百过洗湖海濯缨人姓米蒋之竒一韵和三首吕升卿和二首林希和三首刘泾和两首余章和一首余后二首又再和者共成一轴林子虚借去未还
　　刘泾收许浑乌丝栏手写诗一百篇字法极不俗第一篇湘潭云尽暮烟出巴蜀雪销春水来尽是面覩西南世界一叚物色自有识者知之剪前一幅易与杜介一幅在王诜处
　　刘泾在宿州平生初收白麻纸临顔书太冲序乃其秘笈第一物至润收封敖行李文饶太尉告许浑诗次得智永板本千文其后得余家十七帖日本书及日本告吴融司空图赠光歌张颠光亚栖等书韩马戴牛又杨杰处得贞观御府内史官奴帖余以十七帖以下诸物易归余家余先于唐坰处易得右军尚书帖云得于僧清道亦有贞观印印文遂复合仍带元截纸痕一条故一物也林希见余家此轴嗟叹云秘府所有殆不过是希尝见阁下一卷贞观字印相去五寸许不相连若真印印则四枚理无平匀若伪雕必只一钮用皆齐一也余闻之愠甚展阅愠极试取视之左右上下无一相当者疾呼舆过林语所以公击节曰公此书愈妙也此公精思如此方是时刘泾不信世有晋帖后十五年始得子鸾字帖云是右军余云恐是陈子鸾未经余目后薛绍彭书来亦云六朝书又得梁武像见报余时使涟漪荅君诗云刘郎收画早甚卑折枝花草首徐熈十年之后始闻道取吾韩戴为神竒迩来白首进道奥学者信有髓与皮始知十箧但遮壁牛马祗可裹敝惟峩峩太平老寺主白纱冐首无冠蕤武士后列肃大剑宫女旁侍颦脩眉神清眸子知寡欲齿露唇反法定饥世人覩服似摩诘不识六朝居士衣僧繇勿辄乱唐突梁时笔法了可知道子见之必再拜曹卢何物望藩篱本当第一品天下却缘顾笔在涟漪刘君既收右军子鸾帖作賛见寄其略曰执黑帝矩作黑风雨大一尺许星五十五竒文也时君罢虢州未别除余戏答曰清明去郡则得郡安用作业解洗业以戏之薛绍彭以书画情好相同尝寄书云书画间久不见薛米余答以诗云世言米薛或薛米犹言弟兄与兄弟四海论年我不卑品定多知定如是刘泾过薛见书大叫书来云云余荅以诗云唐满书奁晋不收却缘自不信双眸发狂为报豢龙子不怕人称米薛刘刘君旧不收晋帖云无真只收唐帖故有是句
　　余临大令法帖一卷在常州士人家不知何人取作废帖装背以与沈括一日林希防章惇张询及余于甘露寺净名斋各出书画至此帖余大惊曰此芾书也沈勃然曰某家所収久矣岂是君书芾笑曰岂有变主不得认物耶
　　余居苏与葛藻近居毎见余学临帖即收去遂装黏作二十余帖效名画记所载印记作一轴装背一日出示不觉大笑葛与江都陈友善遂赠之君以为真余借不肯出今在黄材家
　　余临张直清家虞永兴汝南公主墓志浙中好事者以为真刻石右军帖尤多
　　装书褾前须用素纸一张卷到书时纸厚已如一轴子防到跋尾则不损古书所用轴头以木性轻者纸多有益于书油拳麻纸硬坚损书第一池纸匀硾之易软少毛澄心其制也今人以歙为澄心可笑一巻即两分理软不耐巻易生毛古澄心以水洗浸一夕明日铺于车上晒干浆硾已去纸复元性乃今池纸也特捣得细无筋耳古澄心有一品薄者最宜背书台藤背书滑无毛天下第一余莫及
　　唐人背右军帖皆硾熟软纸如绵乃不损古纸又入水荡涤而晒古纸加有性不縻盖纸是水化之物如重抄一过也余毎得古书輙以好纸二张一置书上一置书下自傍滤细皂角汁和水霈然浇水入纸底于盖纸上用活手软按拂垢腻皆随水出内外如是续以清水浇五七遍纸墨不动尘垢皆去复去盖纸以干好纸渗之三张背纸已脱乃合于半润好纸上掲去背纸加糊背焉不用绢压四边只用纸免折背重弸损古纸勿倒衬帖背古纸随隠便破只用薄纸与帖齐头相挂见其古损断尤佳不用贴补古人勒成行道使字在筒瓦中乃所以惜字今俗人见古厚纸必揭令薄方背若古纸去其半损字精神一如摹书又以绢帖勒成行道一时平直良久舒展为坚所隠字上却破京师背匠坏物不少王诜家书画屡被掲损余谕之今不复揭又好用绢背虽熟犹新硬古纸墨一时苏磨落在背绢上王所藏书谱桓谢帖俱为绢磨损近好事家例多绢背磨损面上皆成绢文余又以右军与王述书易得唐文皇手诏以花黄绫背诏面上一齐隠起花纹余寻重背以台州黄岩藤纸硾熟掲一半背滑净软熟卷舒更不生毛余家书帖多用此纸一一手背手装方入笈古背佳者先过自揭不开干纸印了面向上以一重新纸四边着糊黏卓上帖上更不用糊令新纸虚弸压之纸干下自干慎不可以帖面金漆卓揭起必印墨余背李邕光八郎帖光王琚也揭起黏一分墨在金漆卓上一月余惜不洗卓此帖今易与王诜上有唐氏杂迹陈氏图书印得于石夷庚昌言故物也后石防第三厉少府到京帖王因与以五十星洗锣不肯易今居陈州有右军古鳯池紫石砚苏子瞻以四十千置徃矣古砚心凹所谓砚瓦如铜瓦笔至水即圆古书笔圆有助于器也今世传古画晋贤图犹存其制余收晋砚一智永砚一心如臼天章寺僧所献也
　　右军唐摹四帖一帖有裹鲊字薛道祖所收命为裹鲊帖两幅是冷金硬黄一幅是楮薄纸摹右军暮年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字印御府帖也
　　宋子房收得唐开元摹右军帖未有李林甫等臣跋今归王诜翰林印皆在也内异热一帖归薛绍彭
　　王诜收勅二道是赐浙西节度旌节与顔鲁公前中书门下如今制后郭子仪书名立人无下一画字长题月日到真卿二字名如今落日押字左手下角孔目官名又知唐勅制皆真名不花押今时以片纸黏于前头连勅落日书押字如常式文牒似不敬也三公第一等人各书名虽大纸吏文亦足收也许彦先有南州刺史告真卿二字吏部尚书时字甚淳劲
　　苏耆书画纪述与鳯师赏阅数日内史与王述书乃云此郡之弊不谓顿至于此诸逋滞非复一条独坐不知何以为治自非常才所济吾无故舍逸而就劳叹恨无所复及尔交人事请托亦未见北都冀得小差须日当何理此帖刻在江南十八家帖中本朝以碑本刻入十卷中较之不差毫发
　　又二帖云増慨安西是也上有笔精墨妙印苏耆题二字余得于王诜以文皇手诏易之文皇诏宋素臣尚书家物余跋賛云龙彩鳯英天开日升亟戡多难力致太平云章毎发目动神惊
　　晁端彦收懐素与皇少卿简大纸一轴笔势简古老笔也是书障索润笔简
　　吕昌道大夫家有怀素两帖少年所书也今归钱勰家又王钦臣侍郎有怀素以诗代懐寄浩公碧绿地杂色缬上草书老笔特妙
　　吕穆仲侍郎收李阳冰白麻篆一卷笔细与缙云石刻相似
　　文勋有一轴黄麻篆阳冰少时书
　　苏台文收张从申墨迹一卷是唐坰物余未见
　　梦英诸家篆皆非古失实一时人又从而赠诗使人愧笑
　　唐度诸体书粗有古意李玮家一様有两册
　　世传秦传国玺多种唐同时传二本题曰其一徐浩本其一越州刺史王宻本徐螭钮王雀钮何所审定相国寺中有刻作板本卖又一本润僧收与印本又不同盖以蓝田水苍玉为之取水徳而鱼虫鹤蟮蛟龙多水族物大略是取此义以扶水徳然帝王自有真符尔闗景辉家刻石子敬帖节过触事云云甚竒妙云真迹在越州石元之大夫家今在其子县尉处
　　画摹多似人物马牛尤易似书临难似第不见真耳对之则惭惶杀人
　　苏州邵元伯中允之子收苏沂所摹张颠贺八清鉴帖与真更无少异又摹懐素自叙尝归余家今归吾友李錞一如真迹
　　程师孟语余四十千置得古摹兰亭一本白玉轴欲出示竟不曽取今在子宏处王安上曽见之
　　唐人摹右军丙舍帖暮年书在吕文靖丞相家淑问处法书要录载是临钟繇帖薛绍彭模得两本一以见赠栁公权书隂符经有防昌月日姓名为马玘借去未还今知其子永稽能保惜在合肥江南文房物也
　　王仲修收唐湖州刺史杨汉公书有钟法与襄州罗让能书碑同余家亦收一幅后题防昌年临写钟表今易归薛绍彭家
　　唐司议郎陆东之书头陀寺碑前少两幅获于吴郡世未有此书内空山字后笔以氏族志捡之父名山才遂以为定及王诜处收钱氏陆临兰亭遂皆空山字王仲孜收兰亭诗一卷词云悠悠大象运殆是一种分开物余以头陀碑一幅及智永帖换宗室令穰欧书语箴一幅与薛绍彭分收
　　智永临右军五幅获于吴郡末云度忽肿至可忧虑疾候自恐难耶史称度服巨胜实莫知所终此可鉴也因托薛绍彭书考妣防稽公襄阳丹阳二太夫人告贽为润笔薛以书画还徃出处必同毎以鉴定相髙得失评较余在涟漪寄君诗云老来书兴独未忘颇得薛老同徜徉天下有识谁鉴定龙宫无术疗膏盲淮风吹防稀讼牒典客闭閤闲壶浆吟对山风景聚墨池濯研鱼藏珠台寳气毎贯月月观桂实时飘香银潢烛天限织女烟海括地生灵光防儿乃是翰墨侣挟竹不使舆卫将象管钿轴映瑞锦玉麟棐几铺云肪依依烟华动勃郁矫矫龙蛇起混茫持此以为风月伴四时之乐渠未央部刺不纠翰墨病圣恩养在林泉乡风沙涨天乌防客胡不东来从此荒
　　薛书来云购得钱氏王帖余答以李公炤家二王以前帖宜倾囊购取寄诗云欧怪禇妍不自持犹能半蹈古人规公权丑怪恶札祖从兹古法荡无遗张颠与栁颇同罪鼔吹俗子起乱离懐素獦獠小解事仅趋平淡如盲医可怜智永砚空臼去本一歩呈千嗤【法帖所载可见】已矣此生为此困有口能谈手不随谁云心存乃笔到天工自是秘精微二王之前有髙古有志欲购忘髙赀殷勤分治薛绍彭散金购取重跋题薛和云圣草神踪手自持心潜模范识前规惜哉法书垂世久妙帖堂堂或见遗寳章大轴首尾具破古欺世完使离当时鉴目独子着有如痼病工难医至今所収上卷五流传未免识者嗤世间无论有晋魏几人解得真唐隋文皇鉴定号得士河南精识能穷微即今未必无禇獠宁馨动欲千金赀古囊织褾可复得白玉为躞黄金题盖谓李弟索重价难购也
　　薛书来云新収钱氏子敬帖献之字上刮去二字以为孤子余以为操之字俗人恐以为操之故刮去因寄诗为梁唐不收慰问帖云萧李騃子弟不收慰问帖妙迹固通神水火土更劫所存慰问者班班在箱笈使恶乃神护不然无寸札自此辄画相后人眼徒狭君和云圣贤尺椟间吊问相酬答下笔或无意兴合自妍捷名迹后人贵品第分真杂前世无大度危乱相乗蹑白发如莲防騧马似贴触事为不祥凶语弃玉躞料简纯吉书乃有十七帖当时博搜访所得固已狭于此半千嵗歴世同灰劫真圣扫忌讳尽入淳化箧巍巍覆载量细事见广业唐人工临冩野马成百叠硬黄脱真迹勾填本摹榻今惟典刑在后世皆可法
　　薛书来论晋帖误用字余因作诗云何必识难字辛苦笑防自古冩字人用字或不通要之皆一戏不当问拙工意足我自足放笔一戏空
　　余尝硾越竹光滑如金版在油拳上短截作轴入笈畨覆一日数十张学书作诗寄薛绍彭刘泾云越筠万杵如金板安用杭油与池玺髙压巴郡乌丝栏平欺泽国清华练老无他物适心目天使残年同笔砚图书满室翰墨香刘薛何时眼中见薛和云书便莹滑如碑版古来精纸惟闻蠒杵成剡竹光凌乱何用区区书素练细分浓淡可评墨副以谿嵓难乏砚世间此语谁复知千里同风未相见其论笔砚间物云研滴须琉璃镇纸须金虎格笔须白玉研磨须墨古越竹滑如苔更须加万杵自对翰墨卿一书当千户
　　无锡唐氏有双钩右军十七帖有精彩钱塘僧了性収一卷楮纸一同唐坰家有一卷是钱氏物纸白唐氏又収碧绫黄庭经云是禇遂良书非也上有江南李重光清辉二字小印云是丁晋公家族人所质钱氏所収浩博帖云臣节分严外无典掌之所故不簿上而诸位咸有法书临搨甚多常州使君景湛房下徃徃为人购去薛绍彭收肃宗千文是也上皆有希圣字印忠孝之家圆钱印钱氏书堂印钱勰房下有史孝山出师颂题作萧子云亦竒古又有写白乐天诗一首是唐人书亦秀润天气殊未佳顔鲁公帖緑枣花绫是唐人勾填圏深墨浅夫金玉为器毁之则再作何代无工字者使其身在再写则未必复工盖天真自然不可预想想字形大小不为笃论人人若同此中妙懐素自言初不知却是造妙语既再作不可复得搨而藏诸何陋之有
　　古帖多前后无空纸乃是剪去官印以应募也今人收贞观印缝帖若是黏着字者更不复再入开元御府盖贞观书武后时朝廷无纪纲驸马贵戚丏请得之开元购时剪印不去者不敢以出也开元经安氏之乱内府散荡乃敢不去开元印跋再入御府也其次贵公家或是赂入须除灭前人印记所以前后纸悭也今书更无一轴有贞观开元同用印者但有建中与开元大中文印同用者皆此意也唐自是习成秘阁风气相髙至梁客将太常卿张廷范唐贼犹收书至多贼侵衣冠士崇殖货所谓夺伦是何气象姑苏衣冠万家毎嵗荒及迫节徃徃使老妇驵防书画出售余昔居苏书画遂加多
　　管军苗履长子忘其名癸未嵗都下法云寺解后去长安一大姓村居家其石匣中所藏玉轴晋魏古帖数十轴目尝见之余毎入梦想洛阳有书画友毎约不借出各各相过赏阅是宋子房言其人屡与王诜寻购得书余尝目为太尉书驵平生欲调洛苏一官以购书画不可得今老矣目加昏鉴不能精也
　　胡奕脩家有徐浩书经未见
　　真纸色淡而匀静无杂渍斜纹皴裂在前若一轴前破后加新甚众
　　薰纸烟色上深下浅染纸湿色纸纹栖尘劳纸作蠒纹软
　　画可摹书可临而不可摹惟印不可伪作作者必异王诜刻勾徳元图书记乱印书画余辨出元字脚遂伏其伪木印铜印自不同皆可辨
　　印文须细圏须与文等我太祖秘阁图书之印不满二寸圏文皆细上阁图书字印亦然仁宗后印经院赐经用上阁图书字大印粗文若施于书画占纸素字画多有损于书帖近三馆秘阁之印文虽细圏乃粗如半指亦印损书画也王诜见余家印记与唐印相似始尽换了作细圏仍皆求余作篆如填篆自有法近世填皆无法【如三省银印其篆文皆反戾故用来无一宰相不被罪虽没犹贬中书仍屡絶省公卿名完则朝廷安也御史台印左戾史字倒屈入用来少有中丞得免者宣抚使印从亡自置鲜有复命者人家私印大主吉凶也】贞观开元皆小印便于印缝文之印一寸半许开元有二印一印小者印书缝大者圏刓角一寸已上古篆于鹡鸰颂上见之他处未尝有
　　王诜毎余到都下邀过其第即大出书帖索余临学因柜中翻索书画见余所临王子敬鹅羣帖染古色麻纸满目皴纹锦囊玉轴装剪他书上跋连于其后又以临虞帖装染使公卿跋余适见大笑王就手夺去谅其他尚多未出示又余少时使一苏州背匠之子吕彦直今在三馆为胥王诜尝留门下使双钩书帖又尝见摹黄庭经一卷上用所刻勾徳元图书记乃余验破者本朝太宗挺生五代文物已尽之间天纵好古之性真造八法草入三昧行书无对飞白入神一时公卿以上之所好遂悉学钟王至李宗谔主文既久士子始皆学其书肥朴拙是时不誊録以投其好用取科第自此惟趣时贵书矣宋宣献公授作参政倾朝学之号曰朝体韩忠献公琦好顔书士俗皆学顔书及蔡襄贵士庶又皆学之王荆公安石作相士俗亦皆学其体自此古法不讲能书者武胜留后刘瑗能草书者承议郎滕中宗室仲忽能行书者宣徳郎鲍慎由能篆书者宣徳郎赵霆已上是学古人书者余未见















　　书史

　　钦定四库全书　　　　　子部九
　　续茶经　　　　　　　　谱録类二【饮馔之属】提要
　　【臣】等谨案续茶经三卷附録一卷
　　国朝陆廷灿撰廷灿字秩昭嘉定人官崇安县知县补主事自唐以来茶品推武夷武夷山即在崇安境故廷灿官是县时习知其说剏为此藁归田后订缉成编冠以陆羽茶经原本而从其原目采摭诸书以续之上卷续其一之源二之具三之造中卷续其四之器下卷自分三子卷下之上续其五之煮六之饮下之中续其七之事八之出下之下续其九之畧十之图而以厯代茶法附为末卷则原目所无廷灿补之也自唐以来阅数百载凡产茶之地制茶之法业已厯代不同即烹煮器具亦古今多异故陆羽所述其书虽古而其法多不可行于今廷灿一一订定补葺颇切实用其徴引亦颇繁富观所作南村笔记引李日华紫桃轩又缀五台冻泉一条自称此书失载补録于彼则其捜葺亦可谓勤矣録而存之亦足以资考订至于陆羽旧本廷灿虽用以弁首而其书久已别行未可以续补之书掩其原目故今削去不载惟録廷灿之书焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　续茶经凡例
　　一茶经着自唐桑苎翁迄今千有余载不独制作各殊而烹饮迥异即出产之处亦多不同余性嗜茶承乏崇安适系武夷产茶之地值制府满公郑重进献究悉源流毎以茶事下询查阅诸书于武夷之外毎多见闻因思采集为续茶经之举曩以簿书鞅掌有志未遑及防量移奉文赴部以多病家居翻阅旧稿不忍委弃爰为序次第恐学术乆荒见闻疎漏为识者所鄙谨质之髙明幸有以教之幸甚
　　一茶经之后有茶记及茶谱茶録茶论茶疏茶解等书不可枚举而其书亦多湮没无兹特采所见各书依茶经之例分之源之具之造之器之煮之饮之事之出之畧至其图无不敢臆补以茶具茶器图足之
　　一茶经所载皆初唐以前之书今自唐宋元明以至本朝凡有绪论皆行采録有其书在前而茶经未録者亦行补入
　　一茶经原本止三卷恐续者太繁是以诸书所见止摘要分录
　　一各书所引相同者不取重复偶有议论各殊者姑两存之以示论定至歴代诗文暨当代名公钜卿著述甚多因访茶经之例不敢备録容俟另编以为外集
　　一原本茶经另列卷首
　　一歴代茶法附后








　　钦定四库全书
　　续茶经卷上之一
　　候补主事陆廷灿撰
　　一茶之源
　　许慎説文茗荼芽也
　　王褒僮约前云炰鼈烹荼后云阳武买荼【注前为苦菜后为茗】张华博物志饮真荼令人少眠
　　诗疏椒树似茱萸蜀人作茶吴人作茗皆合煮其叶以为香
　　唐书陆羽传羽嗜茶着经三篇言茶之源之具之造之器之煮之饮之事之出之畧之图尤备天下益知饮茶矣
　　唐六典金英緑片皆茶名也
　　李太白集赠族侄僧中孚玉泉仙人掌茶序余闻荆州玉泉寺近青溪诸山山洞往往有乳窟窟多玉泉交流中有白蝙蝠大如鸦按仙经蝙蝠一名仙防千嵗之后体白如雪栖则倒悬葢饮乳水而长生也其水边处处有茗草罗生枝叶如碧玉惟玉泉真公常采而饮之年八十余嵗顔色如桃花而此茗清香滑熟异于他茗所以能还童振枯扶人夀也余游金陵见宗僧中孚示余茶数十片卷然重叠其状如掌号为仙人掌茶葢新出乎玉泉之山旷古未觏因持之见贻兼赠诗要余答之遂有此作俾后之高僧大隠知仙人掌茶发于中孚禅子及青莲居士李白也
　　皮日休集茶中杂咏诗序自周以降及于国朝茶事竟陵子陆季疵言之详矣然季疵以前称茗饮者必浑以烹之与夫瀹蔬而啜者无异也季疵之始为经三卷由是分其源制其具教其造设其器命其煮俾饮之者除痟而去疠虽疾医之未若也其为利也于人岂小哉余始得季疵书以为备矣后又获其顾渚山记二篇其中多茶事后又太原温从云武威段之各补茶事十数节并存于方册茶之事由周而至于今竟无纎遗矣封氏闻见记茶南人好饮之北人初不多饮开元中太山灵岩寺有降魔师大兴禅教学禅务于不寐又不夕食皆许饮茶人自怀挟到处煮饮从此转相仿效遂成风俗起自邹齐沧棣渐至京邑城市多开店铺煎茶卖之不问道俗投钱取饮其茶自江淮而来色额甚多唐韵荼字自中唐始变作茶
　　裴汶茶述茶起于东晋盛于今朝其性精清其味浩洁其用涤烦其功致和参百品而不混越众饮而独髙烹之鼎水和以虎形人人服之永永不厌得之则安不得则病彼芝术黄精徒云上药致效在数十年后且多禁忌非此伦也或曰多饮令人体虚病风余曰不然夫物能袪邪必能辅正安有蠲逐聚病而靡裨太和哉今宇内为土贡实众而顾渚蕲阳防山为上其次则夀阳义兴碧涧防湖衡山最下有鄱阳浮梁今者其精无以尚焉得其麄者则下里兆庶瓯盌纷糅顷刻未得则胃腑病生矣人嗜之若此者西晋以前无闻焉至精之味或遗也因作茶述
　　宋徽宗大观茶论茶之为物擅瓯闽之秀气钟山川之灵禀袪襟涤滞致清导和则非庸人孺子可得而知矣冲澹闲洁韵髙致静则非遑遽之时可得而好尚矣而本朝之兴嵗修建溪之贡龙团鳯饼名冠天下而壑源之品亦自此而盛延及于今百废具举海内宴然垂拱宻勿幸致无为缙绅之士韦布之流沐浴膏泽薰陶徳化咸以雅尚相推从事茗饮故近嵗以来采择之精制作之工品第之胜烹防之妙莫不盛造其极呜呼至治之世岂惟人得以尽其材而草木之灵者亦得以尽其用矣偶因暇日研究精防所得之妙后人有不知为利害者叙本末二十篇号曰茶论　一曰地产二曰天时三曰择采四曰蒸压五曰制造六曰鉴别七曰白茶八曰罗碾九曰盏十曰筅十一曰瓶十二曰杓十三曰水十四曰防十五曰味十六曰香十七曰色十八曰蔵十九曰品二十曰外焙
　　名茶各以所产之地叶如耕之平园台星岩叶刚之髙峯青鳯髓叶思纯之大风叶屿之屑山叶五崇林之罗汉上水桑芽叶坚之碎石窠石臼窠【一作六窠】叶琼叶辉之秀皮林叶师复师贶之虎岩叶椿之无又岩叶芽懋之老窠园各擅其美未尝混淆不可概举焙人之茶固有前优后劣昔负今胜者是以园地之不常也
　　丁谓进新茶表右件物产异金沙名非紫笋江边地暖方呈彼茁之形阙下春寒已发其甘之味有以少为贵者焉敢韫而藏诸见谓新茶实遵旧例
　　蔡襄进茶録表臣前因奏事伏防陛下谕臣先任福建运使日所进上品龙茶最为精好臣退念草木之微首辱陛下知鉴若处之得地则能尽其材昔陆羽茶经不第建安之品丁谓茶图独论采造之本至烹煎之法曾未有闻臣辄条数事简而易明勒成二篇名曰茶録伏惟清闲之宴或赐观采臣不胜荣幸
　　欧阳修归田録茶之品莫贵于龙鳯谓之团茶凡八饼重一觔庆厯中蔡君谟始造小片龙茶以进其品精絶谓之小团凡二十饼重一斤其价值金二两然金可有而茶不可得毎因南郊致斋中书枢宻院各赐一饼四人分之宫人往往缕金花于其上葢其贵重如此赵汝砺北苑别録草木至夜益盛故欲导生长之气以糁雨露之泽茶于毎嵗六月兴工虚其本培其末滋蔓之草遏郁之木悉用除之政所以导生长之气而渗雨露之泽也此之谓开畬唯桐木则留焉桐木之性与茶相宜而又茶至冬则畏寒桐木望秋而先落茶至夏而畏日桐木至春而渐茂理亦然也
　　王辟之渑水燕谈建茶盛于江南近嵗制作尤精龙团最为上品一觔八饼庆厯中蔡君谟为福建运使始造小团以充嵗贡一觔二十饼所谓上品龙茶者也仁宗尤所珍惜虽宰相未尝辄赐惟郊礼致斋之夕两府各四人共赐一饼宫人剪金为龙鳯花贴其上八人分蓄以为竒玩不敢自试有佳客出为玩欧阳文忠公云茶为物之至精而小团又其精者也嘉祐中小团初出时也今小团易得何至如此多贵
　　周辉清波杂志自熙宁后始贡宻云龙毎嵗头纲修贡奉宗庙及贡玉食外赉及臣下无几戚里贵近丐赐尤繁宣仁太后令建州不许造宻云龙受他人煎炒不得也此语既播于缙绅间由是宻云龙之名益着淳熈间亲党许仲启官苏沙得北苑修贡録序以刋行其间载嵗贡十有二纲凡三等四十有一名第一纲曰龙焙贡新止五十余銙贵重如此独无所谓密云龙者岂以贡新易其名耶抑或别为一种又居宻云龙之上耶
　　沈存中梦溪笔谈古人论茶唯言阳羡顾渚天柱顶之类都未言建溪然唐人重串茶粘黑者则已近乎建饼矣建茶皆乔木吴蜀唯丛茇而已品自居下建茶胜处曰郝源曾坑其间又有坌根山顶二品尤胜李氏号为北苑置使领之
　　胡仔苕溪渔隠丛话建安北苑始于太宗太平兴国三年遣使造之取象于龙鳯以别入贡至道间仍添造石乳蜡面其后大小龙又起于丁谓而成于蔡君谟至宣政间郑可简以贡茶进用乆领漕添续入其数渐广今犹因之细色茶五纲凡四十三品形制各异共七千余饼其间贡新试新龙团胜雪白茶御苑玉芽此五品乃水拣为第一余乃生防次之又有麄色茶七纲凡五品大小龙鳯并拣芽悉入龙脑和膏为团饼茶共四万余饼葢水拣茶即社前者生拣茶即火前者麄色茶即雨前者闽中地暖雨前茶已老而味加重矣又有石门乳吉香口三外焙亦隶于北苑皆采摘茶芽送官焙添造毎嵗縻金共二万余缗日后千夫凡两月方能迄事第所造之茶不许过数入贡之后市无货者人所罕得惟壑源诸处私焙茶其絶品亦可敌官焙自昔至今亦皆入贡其流贩四方者悉私焙茶耳
　　北苑在富沙之北隶建安县去城二十五里乃龙焙造贡茶之处亦名鳯皇山自有一溪南流至富沙城下方与西来水合而东
　　车清臣脚气集毛诗云谁谓荼苦其甘如荠注荼苦菜也周礼掌荼以供丧事取其苦也苏东坡诗云周诗记苦荼茗饮出近世乃以今之茶为荼夫茶今人以清头目自唐以来上下好之细民亦日数椀岂是荼也茶之麄者是为茗
　　宋子安东溪试茶録序茶宜髙山之隂而喜日阳之早自北苑鳯山南直苦竹园头东南属张坑头皆高逺先阳处嵗发常早芽极肥乳非民间所比次出壑源岭髙土沃地茶味甲于诸焙丁谓亦云鳯山髙不百丈无危峯絶崦而冈翠环抱气势柔秀宜乎嘉植灵卉之所发也又以建安茶品甲天下疑山川至灵之卉天地始和之气尽此茶矣又论石乳出壑岭断崖缺石之间葢草木之仙骨也近蔡公亦云惟北苑鳯凰山连属诸焙所产者味佳故四方以建茶为名皆曰北苑云
　　黄儒品茶要録序説者尝谓陆羽茶经不第建安之品葢前此茶事未甚兴灵芽真笋往往委翳消腐而人不知惜自国初以来士大夫沐浴膏泽咏歌升平之日乆矣夫身世洒落神观冲澹惟兹茗饮为可喜园林亦相与摘英夸异制棬鬻新以趋时之好故殊异之品始得自出于榛莽之间而其名遂冠天下借使陆羽复起阅其金饼味其云腴当爽然自失矣因念草木之材一有负瓌伟絶特者未尝不遇时而后兴况于人乎
　　苏轼书黄道辅品茶要録后黄君道辅讳儒建安人博学能文淡然精深有道之士也作品茶要録十篇委曲微妙皆陆鸿渐以来论茶者所未及非至静无求虚中不留乌能察物之情如此其详哉
　　茶録茶古不闻食自晋宋已降吴人采叶煮之名为茗粥
　　叶清臣煑茶泉品吴楚山谷间气清地灵草木颖挺多孕茶荈大率右于武夷者为白乳甲于吴兴者为紫笋产禹穴者以天章显茂钱塘者以径山稀至于桐庐之岩云衢之麓雅山着于宣歙顶于岷蜀角立差胜毛举实繁
　　周绛补茶经芽茶只作早茶驰奉万乗尝之可矣如一旗一枪可谓竒茶也
　　胡致堂曰茶者生人之所日用也其急甚于酒
　　陈师道茶经丛谈茶洪之双井越之日注莫能相先后而强为之第者皆胜心耳
　　陈师道茶经序夫茶之著书自羽始其用于世亦自羽始羽诚有功于茶者也上自宫省下逮邑里外及异域遐陬賔祀燕享预陈于前山泽以成市商贾以起家又有功于人者也可谓智矣经曰茶之否臧存之口诀则书之所载犹其粗也夫茶之为艺下矣至其精微书有不尽况天下之至理而欲求之文字纸墨之间其有得乎昔者先王因人而教同欲而治凡有益于人者皆不废也
　　吴淑茶赋注五花茶者其片作五出花也
　　姚氏残语绍兴进茶自髙文虎始
　　王楙野客丛书世谓古之荼即今之茶不知荼有数种非一端也诗曰谁谓荼苦其甘如荠者乃苦菜之荼如今苦苣之类周礼掌荼毛诗有女如荼者乃苕荼之荼也此萑苇之属惟荼槚之荼乃今之茶也世莫知辨魏王花木志茶叶似栀可煮为饮其老叶谓之荈嫩叶谓之茗
　　瑞草总论唐宋以来有贡茶有茶夫贡茶犹知斯人有爱君之心若夫茶则利归于官扰及于民其为害又不一端矣
　　元熊禾勿斋集北苑茶焙记贡古也茶贡不列禹贡周职方而昉于唐北苑又其最著者也苑在建城东二十五里唐末里民张晖始表而上之宋初丁谓漕闽贡额骤益觔至数万庆厯承平日乆蔡公襄继之制益精巧建茶遂为天下最公名在四谏官列君子惜之欧阳公修虽实不与然犹夸侈歌咏之苏公轼则直指其过矣君子创法可继焉得不重慎也
　　説郛臆乘茶之所产六经载之详矣独异美之名未备唐宋以来见于诗文者尤伙颇多疑似若蟾背虾须雀舌蟹眼瑟瑟沥沥霭霭皷浪涌泉琉璃眼碧玉池又皆茶事中天然偶字也
　　茶谱衡州之衡山封州之西乡茶研膏为之皆片团如月又彭州蒲村堋口其园有仙芽石花等号
　　明人月团茶歌序唐人制茶碾末以酥滫为团宋世尤精元时其法遂絶予效而为之葢得其似始悟古人咏茶诗所谓膏油首面所谓佳茗似佳人所谓緑云轻绾湘娥鬟之句饮啜之余因作诗记之并好事
　　屠本畯茗笈评人论茶叶之香未知茶花之香余往嵗过友大雷山中正值花开童子摘以为供幽香清越絶自可人惜非瓯中物耳乃予着缾史月表以插茗花为斋中清玩而髙亷盆史亦载茗花足助赏云
　　茗笈赞十六章一曰溯源二曰得地三曰乗时四曰揆制五曰藏茗六曰品泉七曰火八曰定汤九曰防瀹十曰辨器十一曰申忌十二曰防滥十三曰戒淆十四曰相宜十五曰衡鉴十六曰赏
　　谢肇淛五杂组今茶品之上者松萝也虎丘也罗岕也龙井也阳羡也天池也而吾闽武夷清源彭山三种可与角胜六安鴈宕山三种袪滞有功而色香不称当是药笼中物非文房佳品也
　　西吴枝乘湖人于茗不数顾渚而数罗岕然顾渚之佳者其风味已逺出龙井下岕稍清隽然叶粗而作草气丁长孺甞以半角见饷且教余烹煎之法迨试之殊类羊公鹤此余有解有未解也余甞品茗以武夷虎丘第一淡而逺也松萝龙井次之香而艳也天池又次之常而不厌也余子琐琐勿置齿喙【谢肇淛】
　　屠长卿考槃余事虎丘茶最号精絶为天下冠惜不多产皆为豪右所据寂寞山家无由获购矣天池青翠芳馨噉之赏心嗅亦消渇可称仙品诸山之茶当为退舎阳羡俗名罗岕浙之长兴者佳荆溪稍下细者其价两倍天池惜乎难得须亲自收采方妙六安品亦精入药最效但不善炒不能发香而味苦茶之本性实佳龙井之山不过数十亩外此有茶似皆不及大抵天开龙美泉山灵特生佳茗以副之耳山中仅有一二家炒法甚精近有山僧焙者亦妙真者天池不能及也天目为天池龙井之次亦佳品也地志云山中寒气早严山僧至九月即不敢出冬来多雪三月后方通行其萌芽较他茶独晩
　　包衡清赏録昔人以陆羽饮茶比于后稷树谷及观韩翃谢赐茶启云吴主礼贤方闻置茗晋人爱客才有分茶则知开创之功非闗桑苎老翁也若云在昔茶勲未普则比时赐茶已一千五百串矣
　　陈仁锡潜确类书紫琳腴云腴皆茶名也
　　茗花白色冬开似梅亦清香【按冒巢民岕茶彚钞云茶花味浊无香香凝叶内二説不同岂岕与他茶独异欤】
　　农政全书六经中无茶荼即茶也毛诗云谁谓荼苦其甘如荠以其苦而甘味也
　　夫茶灵草也种之则利博饮之则神清上而王公贵人之所尚下而小夫贱隶之所不可阙诚民生食用之所资国家课利之一助也
　　罗廪茶解茶固不宜杂以恶木惟古梅丛桂辛夷玉兰玫瑰苍松翠竹与之间植足以蔽霜雪掩映秋阳其下可植芳兰幽菊清芬之品最忌菜畦相逼不免渗漉滓厥清真
　　茶地南向为佳向隂者遂劣故一山之中美恶相悬李日华六研斋笔记茶事于唐末未甚兴不过幽人雅士手撷于荒园杂秽中拔其精英以荐灵爽所以饶云露自然之味至宋设茗纲充天家玉食士大夫益复贵之民间服习寖广以为不可缺之物于是营植者拥溉孳粪等于蔬防而茶亦隤其品味矣人知鸿渐到处品泉不知亦到处捜茶皇甫冉送羽摄山采茶诗数言仅存公案而已
　　徐岩泉六安州茶居士传居士姓茶族氏众多枝叶繁衍遍天下其在六安一枝最着为大宗阳羡罗岕武夷匡庐之类皆小宗山又其别枝也
　　乐思白雪庵清史夫轻身换骨消渇涤烦茶荈之功至妙至神昔在有唐吾闽茗事未兴草木仙骨尚閟其灵五代之季南唐采茶北苑而茗事兴迨宋至道初有诏奉造而茶品日广及咸平庆厯中丁谓蔡襄造茶进奉而制作益精至徽宗大观宣和间而茶品极矣断崖缺石之上木秀云腴往往于此露灵倘微丁蔡来自吾闽则种种佳品不防于委翳消腐哉虽然患无佳品耳其品果佳即微丁蔡来自吾闽而灵芽真笋岂终于委翳消腐乎吾闽之能轻身换骨消渇涤烦者宁独一茶乎兹将发其灵矣
　　冯时可茶谱茶全贵采造苏州茶饮徧天下専以采造胜耳徽郡向无茶近出松萝最为时尚是茶始比丘大方大方居虎丘最乆得采造法其后于徽之松萝结庵采诸山茶于庵焙制逺迩争市价忽翔涌人因称松萝实非松萝所出也
　　胡文焕茶集茶至清至美物也世皆不味之而食烟火者又不足以语此医家论茶性寒能伤人脾独予有诸疾则必借茶为药石毎深得其功效噫非縁之有自而何契之若是耶
　　羣芳谱蕲州蕲门团黄有一旗一枪之号言一叶一芽也欧阳公诗有共约试新茶旗枪防时緑之句王荆公送元厚之句云新茗斋中试一旗世谓茶始生而嫩者为一鎗寖大开者为一旗
　　鲁彭刻茶经序夫茶之为经要矣兹复刻者便览尔刻之竟陵者表羽之为竟陵人也按羽生甚异类令尹子文人谓子文贤而仕羽虽贤卒以不仕今观茶经三篇固具体用之学者其曰伊公羮陆氏茶取而比之实以自况所谓易地皆然者非欤厥后茗饮之风行于中外而回纥亦以马易茶由宋迄今大为边助则羽之功固在万世仕不仕奚足论也
　　沈石田书岕茶别论后昔人咏梅花云香中别有韵清极不知寒此惟岕茶足当之若闽之清源武夷吴郡之天池虎丘武林之龙井新安之松萝匡庐之云雾其名虽大噪不能与岕相抗也顾渚毎嵗贡茶三十二觔则岕于国初已受知遇施于今渐逺渐渐觉声价转重既得圣人之清又得圣人之时蒸采烹洗悉与古法不不同
　　李维桢茶经序羽所着君臣契三卷源解三十卷江表四姓谱十卷占梦三卷不尽而独茶经岂他书人所时有此其觭长易于取名耶太史公曰富贵而名磨灭不可胜数惟俶傥非常之人称焉鸿渐穷阨终身而遗书遗迹百世下寳爱之以为山川邑里重其风足以亷顽立懦胡可少哉
　　杨慎丹铅总録茶即古荼字也周诗记荼苦春秋书齐荼汉志书荼陵顔师古陆徳明虽已转入荼音而未易字文也至陆羽茶经玉川茶歌赵賛茶禁以后遂以茶易荼
　　董其昌茶董题词荀子曰其为人也多暇其出入也不逺矣陶通明曰不为无益之事何以悦有涯之生余谓茗椀之事足当之葢幽人髙士蝉蜕势利以耗壮心而送日月水源之轻重辨若淄渑火之文武调若丹鼎非枕潄之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁壹似强不乐强顔无懽茶韵故自胜耳予夙秉幽尚入山十年差可不愧茂卿语今者驱车入闽念鳯团龙饼延津为瀹岂必土思如亷颇思用赵惟是絶交书所谓心不耐烦而官事鞅掌者竟有负茶灶耳茂卿能以同味谅吾耶
　　童承叙题陆羽传后余尝过竟陵憩羽故寺访雁桥观茶井慨然想见其为人夫羽少厌髠缁笃嗜坟素本非忘世者卒乃寄号桑苎遁迹苕霅啸歌独行继以痛哭其意必有所在时乃比之接舆岂知羽者哉至其性甘茗荈味辨淄渑清风雅趣脍炙今古张颠之于酒也昌黎以为有所托而逃羽亦以是夫
　　谷山笔尘茶自汉以前不见于书想所谓槚者即是矣李贽疑谓古人冬则饮汤夏则饮水未有茶也李文正资暇録谓茶始于唐崔宁黄伯思已辨其非伯思甞见北齐杨子华作邢子才魏收勘书图已有煎茶者南牕记谈谓饮茶始于梁天监中事见洛阳伽蓝记及阅吴志韦曜赐茶荈以当酒则茶又非始于梁矣余谓饮茶亦非始于吴也尔雅曰槚苦荼郭璞注可以为羮饮早采为茶晚采为茗一名荈则吴之前亦以茶作茗矣苐未如后世之日用不离也葢自陆羽出茶之法始讲自吕恵卿蔡君谟辈出茶之法始精而茶之利国家且借之矣此古人所不及详者也
　　王象晋茶谱小序茶嘉木也一植不再移故婚礼用茶从一之义也虽兆自食经饮自隋帝而好者尚寡至后兴于唐盛于宋始为世重矣仁宗贤君也颁赐两府四人仅得两饼一人分数钱耳宰相家至不敢碾试藏以为寳其贵重如此近世蜀之山毎嵗仅以两计苏之虎丘至官府预为封识公为采制所得不过数觔岂天地间尤物生固不数数然耶瓯泛翠涛碾飞緑屑不借云腴孰驱睡魔作茶谱
　　陈继儒茶董小序范希文云万象森罗中安知无茶星余以茶星名馆毎与客茗战旗枪标格天然色香映发若陆季疵复生忍作毁茶论乎夏子茂卿叙酒其言甚豪予曰何如隠囊纱帽翛然林涧之间摘露芽煮云腴一洗百年尘土胃耶热肠如沸茶不胜酒幽韵如云酒不胜茶酒类侠茶类隠酒固道广茶亦徳素茂卿茶之董狐也因作茶董东佘陈继儒书于素涛轩
　　夏茂卿茶董序自晋唐而下纷纷邾莒之防各立胜塲品别淄渑判若南董遂以茶董名篇语曰穷春秋演河图不如载茗一车诚重之矣如谓此君面目严冷而且以为水厄且以为乳妖则请效綦毋先生无作此事冰莲道人识
　　本草石蕊一名云茶
　　卜万祺松寮茗政虎丘茶色味香韵无可比儗必亲诣茶所手摘监制乃得真产且难乆贮即百端珍防稍过时即全失其初矣殆如彩云易散故不入供御耶但山嵓隙地所产无防又为官司禁据寺僧惯杂赝种非精鉴家卒莫能辨明万厯中寺僧苦大吏需索薙除殆尽文文肃公震孟作薙茶説以讥之至今真产尤不易得袁了凡羣书备考茶之名始见于王褒僮约
　　许次杼茶疏唐人首称阳羡宋人最重建州于今贡茶两地独多阳羡仅有其名建州亦上品惟武夷雨前最胜近日所尚者为长兴之罗岕疑即古顾渚紫笋然岕故有数处今惟峒山最佳姚伯道云明月之峡厥有佳茗韵致清逺滋味甘香足称仙品其在顾渚亦有佳者今但以水口茶名之全与岕别矣若歙之松萝吴之虎丘杭之龙井并可与岕颉顽郭次甫极称黄山黄山亦在歙去松萝逺甚往时士人皆重天池然饮之略多令人胀满浙之产曰鴈宕大盘金华日铸皆与武夷相伯仲钱塘诸山产茶甚多南山尽佳北山稍劣武夷之外有泉州之清源傥以好手制之亦是武夷亚匹惜多焦枯令人意尽楚之产曰寳庆滇之产曰五华皆表表有名在鴈茶之上其他名山所产当不止此或余未知或名未着故不及论
　　李诩戒庵漫笔昔人论茶以枪旗为美而不取雀舌麦颗葢芽细则易杂他树之叶而难辨耳枪旗者犹今称壶蜂翅是也
　　四时类要茶子于寒露收晒干以湿沙土拌匀盛筐笼内穰草葢之不尔即冻不生至二月中取出用糠与焦土种之于树下或背隂之地开坎圆三尺深一尺熟劚着粪和土毎阬下子六七十颗覆土厚一寸许相离二尺种一丛性恶湿又畏日大概宜山中斜坡峻坂走水处若平地须深开沟垄以泄水三年后方可收茶张大复梅花笔谈赵长白作茶史攷订颇详要以识其事而已矣龙团鳯饼紫茸惊芽决不可用于今之世予甞论今之世笔贵而愈失其茶贵而愈出其味天下事未有不身试而出之者也
　　文震亨长物志古今论茶事者无虑数十家若鸿渐之经君谟之録可为尽善然其时法用熟碾为丸为挺故所称有龙鳯团小龙团宻云龙瑞云翔龙至宣和间始以茶色白者为贵漕臣郑可闻始创为银丝水芽以茶剔叶取心清泉渍之去龙脑诸香惟新銙小龙蜿蜒其上称龙团胜雪当时以为不更之法而吾朝所尚又不同其烹试之法亦与前人异然简便异常天趣悉备可谓尽茶之味矣而至于洗茶汤择器皆各有法宁特侈言乌府云屯等目而已哉
　　虎丘志冯夣桢云徐茂吴品茶以虎丘为第一
　　周高起洞山茶系岕茶之尚于髙流虽近数十年中事而厥产伊始则自卢仝隠居洞山种于隂岭遂有茗岭之目相古有汉王者栖迟茗岭之阳课童艺茶踵卢仝幽致故阳山所产香味倍胜茗岭所以老庙后一带茶犹唐宋根株也贡山茶今已絶种
　　徐茶考按茶録诸书闽中所产茶以建安北为第一壑源诸处次之武夷之名未有闻也然范文正公鬭茶歌云溪边竒茗冠天下武夷仙人从古栽苏文忠公云武夷溪边粟粒芽前丁后蔡相笼加则武夷之茶在北宋已经著名第未盛耳但宋元制造团饼似失正味今则灵芽仙萼香色尤清为闽中第一至于北壑源又冺然无称岂山川灵秀之气造物生殖之美或有时变易而然乎
　　劳大与瓯江逸志按茶非瓯产也而瓯亦产茶故旧制以之充贡及今不废张罗峯当国凡瓯中所贡方物悉与题蠲而茶独留将毋以先春之采可荐馨香且嵗费物力无多姑存之以稍备芹献之义耶乃后世因按办之际不无恣取上为一下为十而艺茶之圃遂为怨丛惟愿为官于此地者不滥取于数外庶不致大为民病天中记凡种茶树必下子移植则不复生故俗聘妇必以茶为礼义固有所取也
　　事物记原茶起于唐建中正元之间赵赞张滂建议税其什一
　　枕谭古注茶树初采为荼老为茗再老为荈今概称茗当是错用事也
　　熊明遇岕山茶记产茶处山之夕阳胜于朝阳庙后山西向故称佳总不如洞山南向受阳气特専足称仙品云
　　冒襄岕茶彚抄茶产平地受土气多故其质浊岕茗产于髙山浑是风露清虚之气故为可尚
　　吴拭云武夷茶赏自蔡君谟始谓其味过于北苑龙团周右文极抑之葢缘山中不谙制焙法一味计多狥利之过也余试采少许制以松萝法汲虎啸岩下语儿泉烹之三德俱备带云石而复有甘软气乃分数百叶寄右文令茶吐气复酹一杯报君谟于地下耳
　　释超全武夷茶歌注建州一老人始献山茶死后为山神喊山之茶始此
　　中原市语茶曰渲老
　　陈诗教灌园史予尝闻之山僧言茶子数颗落地一茎而生有似连理故婚嫁用茶盖取一本之义旧传茶树不可移竟有移之而生者乃知晁采寄茶徒袭影响耳唐李义山以对花啜茶为杀风景予苦渴疾何啻七椀花神有知当不我罪
　　金陵琐事茶有肥瘦云泉道人云凡茶肥者甘甘则不香茶瘦者苦苦则香此又茶经茶诀茶品茶谱之所未发
　　野航道人朱存理云饮之用必先茶而茶不见于禹贡盖全民用而不为利后世茶立为制非古圣意也陆鸿渐着茶经蔡君谟着茶谱孟谏议寄卢玉川三百月团后侈至龙鳯之饰责当备于君谟然清逸高逺上通王公下逮林野亦雅道也
　　佩文斋广羣芳谱茗花即食茶之花色月白而黄心清香隐然瓶之髙斋可为清供佳品且蕊在枝条无不开徧王新城居易录广南人以防为茶予顷着之皇华记闻阅道乡集有张纠送吴洞防絶句云茶选修仁方破碾防分吴洞忽当筵君谟逺矣知难作试取一瓢江水煎盖志完迁昭平时作也
　　分甘余话宋丁谓为福建转运使始造龙鳯团茶上供不过四十饼天圣中又造小团其品过于大团神宗时命造密云龙其品又过于小团元祐初宣仁皇太后曰指挥建州今后更不许造密云龙亦不要团茶拣好茶吃了生得甚好意智宣仁改熈宁之政此其小者顾其言实可为万世法士大夫家膏粱子弟尤不可不知也谨备录之
　　百夷语茶曰芽以麄茶曰芽以结细茶曰芽以完缅甸夷语茶曰腊扒吃茶曰臈扒仪索
　　徐葆光中山传信录琉球呼茶曰札
　　武夷茶考按丁谓制龙团蔡忠恵制小龙团皆北苑事其武夷修贡自元时浙省平章髙兴始而谈者辄称丁蔡苏文忠公诗云武夷溪边粟粒芽前丁后蔡相宠嘉则北苑贡时武夷已为二公赏识矣至髙兴武夷贡后而北苑渐至无闻昔人云茶之为物涤昏雪滞于务学勤政未必无助其与进荔枝桃花者不同然充类至义则亦宦官宫妾之爱君也忠恵直道高名与范欧相亚而进茶一事乃侪晋公君子举措可不慎欤
　　随见录按沈存中笔谈云建茶皆乔木吴蜀惟丛茇而已以余所见武夷茶树俱系丛茇初无乔木岂存中未至建安欤抑当时北苑与此日武夷有不同欤茶经云巴山峡川有两人合抱者又与吴蜀丛茇之説互异姑识之以俟参考
　　万姓綂谱载汉时人有茶恬出江都易王按汉书荼恬【苏林曰茶食邪反】则荼本两音至唐而荼茶始分耳
　　焦氏説楛茶曰玉茸【补】












　　续茶经卷上之一
　　钦定四库全书
　　续茶经卷上之二
　　候补主事陆廷灿撰
　　二茶之具
　　陆龟集和茶具十咏
　　茶坞
　　茗地曲隈囘野行多缭绕向阳就中宻背涧差还少遥盘云髻慢乱簇香篝小何处好幽期满岩春露晓
　　茶人
　　天赋识灵草自然钟野姿闲来北山下似与东风期雨后探芳去云间幽路危唯应报春鸟得共斯人知
　　茶笋
　　所孕和气深时抽玉笤短轻烟渐结华嫩蘂初成管寻来青霭曙欲去红云暖秀色自难逢倾筐不曽满
　　茶籯
　　金刀劈翠筠织似波纹钭制作自野老携持伴山娃昨日鬬烟粒今朝贮緑华争歌调笑曲日暮方还家
　　茶舍
　　旋取山上材架为山下屋门因水势斜壁任岩隈曲朝随鸟俱散暮与云同宿不惮采掇劳秖忧官未足
　　茶灶【经云灶无突】
　　无突抱轻岚有烟映初旭盈锅玉泉沸满甑云芽熟竒香袭春桂嫩色凌秋菊炀者若吾徒年年看不足
　　茶焙
　　左右凝膏朝昏布烟缕方圆随样拍次第依层取山謡纵高下火候还文武见説焙前人时时炙花脯【紫花焙人以花为脯】
　　茶鼎
　　新泉气味良古铁形状丑那堪风雨夜更值烟霞友曾过頳石下又住清溪口【頳石清溪皆江南出茶处】且共荐臯卢【臯卢茶名】何劳倾斗酒
　　茶瓯
　　昔人谢塸埞徒为妍词饰【刘孝威集有谢塸埞启】岂如珪璧姿又有烟岚色光参筠席上韵雅金罍侧直使于阗君从来未尝识
　　煑茶
　　闲来松间坐看煑松上雪时于浪花里并下蓝英末倾余精爽健忽似氛埃灭不合别观书但宜窥玉札皮日休集茶中杂咏茶具
　　茶籯
　　筤篣晓携去蓦过山桑坞开时送紫茗负处沾清露歇把傍云泉归将挂烟树满此是生涯黄金何足数
　　茶灶
　　南山茶事动灶起岩根傍水煑石髪气薪燃杉脂香青琼蒸后凝緑髓炊来光如何重辛苦一一输膏粱
　　茶焙
　　凿彼碧岩下恰应深二尺泥易带云根烧难碍石脉初能燥金饼渐见干琼液九里共杉林【皆焙名】相望在山侧
　　茶鼎
　　龙舒有良匠铸此佳样成立作菌蠢势煎为潺湲声草堂暮云隂松窻残月明此时勺复茗野语知逾清
　　茶瓯
　　邢客与越人皆能造前器圆似月魂堕轻如云魄起花势旋眼苹沫香沾齿松下时一看支公亦如此江西志余干县冠山有陆羽茶灶羽尝凿石为灶取越溪水煎茶于此
　　陶谷清异録豹革为囊风神呼吸之具也煮茶啜之可以涤滞思而起清风毎引此义称之为水豹囊
　　曲洧旧闻范蜀公与司马温公同游嵩山各携茶以行温公取纸为帖蜀公用小木合子盛之温公见而惊曰景仁乃有茶具也蜀公闻其言留合与寺僧而去后来士大夫茶具精丽极世间之工巧而心犹未厌晁以道尝以此语客客曰使温公见今日之茶具又不知云如何也北苑贡茶别録茶具有银模银圏竹圏铜圈等
　　梅尧臣宛陵集茶灶诗山寺碧溪头幽人緑岩畔夜火竹声干春瓯茗花乱兹无雅趣兼薪桂烦燃防
　　又茶磨诗云楚匠斵山骨折檀为转脐乾坤人力内日月蚁行迷
　　又有谢晏太祝遗双井茶五品茶具四枚诗
　　武夷志五曲朱文公书院前溪中有茶灶文公诗云仙翁遗石灶宛在水中央饮罢方舟去茶烟袅细香羣芳谱黄山谷云相茶瓢与相笻竹同法不欲肥而欲瘦但须饱风霜耳
　　乐纯雪庵清史陆叟溺于茗事尝为茶论并煎炙之法造茶具二十四事以都綂笼贮之时好事者家藏一副于是若韦鸿胪木待制金法曹石转运胡员外罗枢宻宗从事漆雕袐阁陶寳文汤提防竺副帅司职方辈皆入吾籯中矣
　　许次杼茶疏凡士人登山临水必命壶觞若茗椀薫炉置而不问是徒豪举耳余特置游装精茗茗香同行异室茶罂铫注瓯洗盆巾诸具毕备而附以香匳小炉香囊匙箸
　　未曽汲水先备茶具必洁必燥瀹时壶盖必仰置磁盂勿覆案上漆气食气皆能败茶
　　朱存理茶具图赞序饮之用必先茶而制茶必有其具锡具姓而系名宠以爵加以号季宋之弥文然清逸高逺上通王公下逮林野亦雅道也愿与十二先生周旋尝山泉极品以终身此闲富贵也天岂靳乎哉
　　审安老人茶具十二先生姓名
　　韦鸿胪【文鼎　景　四窻闲叟】
　　木待制【利济　忘机　隔竹主人】
　　金法曹【研古　元锴　雍之旧民铄古　仲鉴　和琴先生】
　　石转运【凿齿　遄行　香屋隠君】
　　胡员外【惟一　宗许　贮月仙翁】
　　罗枢宻【若药　传师　思隠寮长】
　　宗从事【子弗　不遗　柿云溪友】
　　漆雕秘阁【承之　易持　古台老人】
　　陶寳文【去越　自厚　兔园上客】
　　汤提防【发新　一鸣　温谷遗老】
　　竺副帅【善调　希黙　雪涛公子】
　　司职方【成式　如素　洁斋居士】
　　高濓遵生八牋茶具十六事收贮于器内供役于苦节君者故立名管之盖欲归綂于一以其素有贞心雅操而自能守之也
　　商象【古石鼎也用以煎茶】
　　降红【铜火筯也用以簇火不用聮索为便】
　　逓火【铜火斗也用以搬火】
　　团风【素竹扇也用以发火】
　　分盈【挹水杓也用以量水觔两即茶经水则也】执权【准茶秤也用以衡茶毎杓水二觔用茶一两】注春【磁瓦壶也用以注茶】
　　啜香【磁瓦瓯也用以啜茗】
　　撩云【竹茶匙也用以取果】
　　纳敬竹茶槖也用以放盏
　　漉尘【洗茶篮也用以澣茶】
　　归洁【竹筅箒也用以涤壶】
　　受汚【拭抹布也用以洁瓯】
　　静沸【竹架即茶经支鍑也】
　　运锋【劖果刀也用以切果】
　　甘钝【木碪墪也】
　　王友石谱竹炉并分封茶具六事
　　苦节君【湘竹风炉也用以煎茶更有行省收藏之】建城【以篛为笼封茶以贮庋阁】
　　云屯【磁瓦瓶用以杓泉以供煮水】
　　水曹【即磁缸瓦缶用以贮泉以供火鼎】
　　乌府【以竹为篮用以盛炭为煎茶之资】
　　器局【编竹为方箱用以总收以上诸茶具者】
　　品司【编竹为圆撞提盒用以收贮各品茶叶以待烹品者也】
　　屠赤水茶笺茶具
　　湘筠焙【焙茶箱也】
　　鸣泉【煑茶磁罐】
　　沉垢【古茶洗】
　　合香【藏日支茶瓶以贮司品者】
　　易持【用以纳茶即漆雕袐阁】
　　屠隆考槃余事构一斗室相傍书斋内设茶具教一童子专主茶役以供长日清谈寒宵兀坐此幽人首务不可少废者
　　灌园史卢廷璧嗜茶成癖号茶庵尝蓄元僧讵可庭茶具十事具衣冠拜之
　　王象晋羣芳谱闽人以粗磁胆瓶贮茶近鼔山支提新茗出一时尽学新安制为方圆锡具遂觉神采奕奕不同冯可賔岕茶牋论茶具茶壶以窰器为上锡次之茶杯汝官哥定如未可多得则适意为佳耳
　　李日华紫桃轩杂缀昌化茶大叶如桃枝栁梗乃极香余过逆旅偶得手摩其焙甑三日龙麝气不断
　　臞仙云古之所有茶灶但闻其名未尝见其物想必无如此清气也予乃陶土粉以为瓦器不用泥土为之大能耐火虽猛焰不裂径不过尺五高不过二尺余上下皆镂铭颂箴戒之又置汤壶于上其座皆空下有阳谷之穴可以藏瓢瓯之具清气倍常
　　重庆府志涪江青石为茶磨极佳
　　南安府志崇义县出茶磨以上犹县石门山石为之尤佳苍防缜宻镌琢堪施
　　闻龙茶笺茶具涤毕覆于竹架俟其自干为佳其拭巾只宜拭外切忌拭内盖布帨虽洁一经人手极易作气纵器不干亦无大害




　　续茶经卷上之二
　　钦定四库全书
　　续茶经卷上之三
　　候补主事陆廷灿撰
　　三茶之造
　　唐书太和七年正月吴蜀贡新茶皆于冬中作法为之上务恭俭不欲逆物性诏所在贡茶宜于立春后造北堂书钞茶谱续补云龙安造骑火茶最为上品骑火者言不在火前不在火后作也清明改火故曰火大观茶论茶工作于惊蛰尤以得天时为急轻寒英华渐长条达而不迫茶工从容致力故其色味两全故焙人得茶天为度
　　撷茶以黎明见日则止用爪断芽不以指揉凡芽如雀舌谷粒者为鬭品一枪一旗为拣芽一枪二旗为次之余斯为下茶之始芽萌则有白合不去害茶味既撷则有乌蔕不去害茶色
　　茶之美恶尤系于蒸芽压黄之得失蒸芽欲及熟而香压黄欲膏尽亟止如此则制造之功十得八九矣涤芽惟洁濯器惟浄蒸压惟其宜研膏惟熟焙火惟良造茶先度日晷之长短均工力之众寡会采择之多少使一日造成恐茶过宿则害色味
　　茶之范度不同如人之有首面也其首面之异司难以槩论要之色莹彻而不驳质缜绎而不浮举之凝结碾之则铿然可验其为精品也有得于言意之表者白茶自为一种与常茶不同其条敷阐其叶莹薄崖林之间偶然生出有者不过四五家生者不过一二株所造止于二三銙而已湏制造精微运度得宜则表里昭澈如玉之在璞他无与伦也
　　蔡襄茶録茶味主于甘滑惟北苑鳯凰山连属诸焙所造者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此东溪试茶録建溪茶比他郡最先北壑源者尤早嵗多暖则先惊蛰十日即芽嵗多寒则后惊蛰五日始发先芽者气味俱不佳惟过惊蛰者为第一民间常以惊蛰为候诸焙后北者半月去逺则益晩凡断芽必以甲不以指以甲则速断不柔以指则多湿易损择之必精濯之必洁蒸之必香火之必良一失其度俱为茶病芽择肥乳则甘香而粥面着盏而不散土瘠而芽短则云脚涣乱去盏而易散叶梗长则受水鲜白叶梗短则色黄而泛乌蔕白合茶之大病不去乌蔕则色黄黒而恶不去白合则味苦涩蒸芽必熟去膏必尽蒸芽未熟则草木气存去膏未尽则色浊而味重受烟则香夺压黄则味失此皆茶之病也
　　北别録御园四十六所广袤三十余里自官平而上为内园官坑而下为外园方春灵芽萌坼先民焙十余日如九窠十二陇龙游窠小苦竹张坑西际又为禁园之先也而石门乳吉香口三外焙常后北五七日兴工毎日采茶蒸榨以其黄悉送北并造
　　造茶旧分四局匠者起好胜之心彼此相夸不能无遂并而为二焉故茶堂有东局西局之名茶銙有东作西作之号凡茶之初出研盆荡之欲其匀揉之欲其腻然后入圈制銙随笪过黄有方故銙有花銙有大龙有小龙品色不同其名亦异随纲系之于贡茶云
　　采茶之法湏是侵晨不可见日晨则夜露未晞茶芽肥润见日则为阳气所薄使芽之膏腴内耗至受水而不鲜明故毎日常以五更挝皷集羣夫于鳯凰山【山有伐皷亭日役采夫二百二十二人】监采官人给一牌入山至辰刻则复鸣锣以聚之恐其逾时贪多务得也大抵采茶亦湏习熟募夫之际必择土著及谙晓之人非特识茶发早晩所在而于采摘亦知其指要耳
　　茶有小芽有中芽有紫芽有白合有乌蔕不可不辨小芽者其小如鹰爪初造龙团胜雪白茶以其芽先次蒸熟置之水盆中剔取其精英仅如针小谓之水芽是小芽中之最精者也中芽古谓之一枪二旗是也紫芽叶之紫者也白合乃小芽有两叶抱而生者是也乌蔕茶之带头是也凡茶以水芽为上小芽次之中芽又次之紫芽白合乌蔕在所不取使其择焉而精则茶之色味无不佳万一杂之以所不取则首面不均色浊而味重也
　　惊蛰节万物始萌每嵗常以前三日开焙遇闰则后之以其气候少迟故也
　　蒸芽再四洗涤取令洁净然后入甑俟汤沸蒸之然蒸有过熟之患有不熟之患过熟则色黄而味淡不熟则色青而易沉而有草木之气故唯以得中为当
　　茶既蒸熟谓之茶黄湏淋洗数过【欲其冷也】方入小榨以去其水又入大榨以出其膏【水芽则以高榨压之以其芽嫩故也】先包以布帛束以竹皮然后入大榨压之至中夜取出揉匀复如前入榨谓之翻榨彻晓奋击必至于干净而后已盖建茶之味逺而力厚非江茶之比江茶畏沉其膏建茶唯恐其膏之不尽膏不尽则色味重浊矣
　　茶之过黄初入烈火焙之次过沸汤爁之凡如是者三而后宿一火至翌日遂过烟焙之火不欲烈烈则面泡而色黒又不欲烟烟则香尽而味焦但取其温温而已凡火之数多寡皆视其銙之厚薄銙之厚者有十火至于十五火銙之薄者六火至于八火火数既足然后过汤上出色出色之后置之宻室急以扇扇之则色泽自然光莹矣
　　研茶之具以柯为杵以瓦为盆分团酌水亦皆有数上而胜雪白茶以十六水下而拣芽之水六小龙凤四大龙鳯二其余皆一十二焉自十二水而上曰研一团自六水而下曰研三团至七团毎水研之必至于水干茶熟而后已水不干则茶不熟茶不熟则首面不匀煎试易沉故研夫尤贵于强有力者也尝谓天下之理未有不相湏而成者有北之芽而后有龙井之水龙井之水清而且甘昼夜酌之而不竭凡茶自北上者皆资焉此亦犹锦之于蜀江胶之于阿井也讵不信然姚寛西溪丛语建州龙焙面北谓之北有一泉极清澹谓之御泉用其池水造茶即坏茶味惟龙团胜雪白茶二种谓之水芽先蒸后拣毎一芽先去外两小叶谓乌蔕又次取两嫩叶谓之白合留小心芽置于水中呼为水芽聚之稍多即研焙为二品即龙团胜雪白茶也茶之极精好者无出于此毎銙计工价近二十千其他皆先拣而后蒸研其味次第减也茶有十纲第一纲第二纲太嫩第三纲最妙自六纲至十纲小团至大团而止
　　黄儒品茶要録茶事起于惊蛰前其采芽如鹰爪初造曰试焙又曰一火其次曰二火二火之茶已次一火矣故市茶芽者惟伺出于三火前者为最佳尤喜薄寒气候阴不至冻芽登时尤畏霜有造于一火二火者皆遇霜而三火霜霁则三火之茶胜矣晴不至于暄则谷芽含养约勒而滋长有渐采工亦优为矣凡试时泛色鲜白隠于薄雾者得于佳时而然也有造于积雨者其色昏黄或气候暴暄茶芽蒸发采工汗手薰渍拣摘不洁则制造虽多皆为常品矣试时色非鲜白水脚微红者过时之病也
　　茶芽初采不过盈筐而已趋时争新之势然也既采而蒸既蒸而研蒸或不熟虽精芽而所损已多试时味作桃仁气者不熟之病也唯正熟者味甘香
　　蒸芽以气为候视之不可以不谨也试时色黄而粟纹大者过熟之病也然过熟愈于不熟以甘香之味胜也故君谟论色则以青白胜黄白而余论味则以黄白胜青白
　　茶蒸不可以逾乆乆则过熟又乆则汤干而焦釜之气出茶工有乏薪汤以益之是致蒸损茶黄故试时色多昏黯气味焦恶者焦釡之病也建人谓之热锅气夫茶本以芽叶之物就之棬模既出棬上笪焙之用火务令通热即以茶覆之虚其中以透火气然茶民不喜用实炭号为冷火以茶饼新湿急欲干以见售故用火常带烟焰烟焰既多稍失看候必致薫损茶饼试时其色皆昏红气味带焦者伤焙之病也
　　茶饼先黄而又如隂润者榨不干也榨欲尽去其膏膏尽则有如干竹叶之意唯喜饰首面者故榨不欲干以利易售试时色虽鲜白其味带苦者渍膏之病也茶色清洁鲜明则香与味亦如之故采佳品者常于半晓间冲云雾而出或以甆罐汲新泉悬胸臆间采得即投于中盖欲其鲜也如或日气烘烁茶芽暴长工力不给其采芽已陈而不及蒸蒸而不及研研或出宿而后制试时色不鲜明薄如坏卵气者乃压黄之病也茶之精絶者曰鬬曰亚鬬其次拣芽茶芽鬬品虽最上园户或止一株盖天材间有特异非能皆然也且物之变势无常而人之耳目有尽故造鬭品之家有昔优而今劣前负而后胜者虽人工有至有不至亦造化推移不可得而擅也其造一火曰鬭二火曰亚鬬不过十数銙而已拣芽则不然徧园陇中择其精英者耳其或贪多务得又滋色泽往往以白合盗叶间之试时色虽鲜白其味涩淡者间白合盗叶之病也【一凡鹰爪之芽有两小叶抱而生者白合也新条叶之初生而白者盗叶也造拣芽者只剔取鹰爪而白合不用况盗叶乎】
　　物固不可以容伪况饮食之物尤不可也故茶有入他草者建人号为入杂銙列入柿叶常品入桴槛叶二叶易致又滋色泽园民欺售直而为之试时无粟纹甘香盏面浮散隠如微毛或星星如纤絮者入杂之病也善茶品者侧盏视之所入之多寡从可知矣向上下品有之近虽銙列亦或勾使
　　万花谷龙焙泉在建安城东鳯凰山一名御泉北造贡茶社前芽细如针用此水研造每片计工直钱四万分试其色如乳乃最精也
　　文献通考宋人造茶有二类曰片曰散片者即龙团旧法散者则不蒸而干之如今时之茶也始知南渡之后茶渐以不蒸为贵矣
　　学林新编茶之佳者造在社前其次火前谓寒食前也其下则雨前谓谷雨前也唐僧齐巳诗曰高人爱惜藏岩里白甀封题寄火前其言火前盖未知社前之为佳也唐人于茶虽有陆羽茶经而持论未精至本朝蔡君谟茶録则持论精矣
　　苕溪诗话北官焙也漕司嵗贡为上壑源私焙也土人亦以入贡为次二焙相去三四里间若沙溪外焙也与二焙絶逺为下故鲁直诗莫遣沙溪来乱真是也官焙造茶尝在惊蛰后
　　朱翌猗觉寮记唐造茶与今不同今采茶者得芽即蒸熟焙干唐则旋摘旋炒刘梦得试茶歌自傍芳丛摘鹰嘴斯湏炒成满室香又云阳崖阴岭各不同未若竹下莓苔地竹间茶最佳
　　武夷志通仙井在御茶园水极甘冽每当造茶之候则井自溢以供取用
　　金史泰和五年春罢造茶之防
　　张源茶録茶之妙在乎始造之精藏之得法防之得宜优劣定于始铛清浊系乎末火
　　火烈香清铛寒神倦火烈生焦柴疎失翠乆延则过熟速起却还生熟则犯黄生则着黒带白防者无妨絶焦防者最胜
　　藏茶切勿临风近火临风易冷近火先黄其置顿之所须在时时坐卧之处逼近人气则常温而不寒必湏板房不宜土室板房温燥土室潮蒸又要透风勿置幽隠之处不惟易生湿润兼恐有失检防
　　谢肇淛五杂组古人造茶多舂令细末而蒸之唐诗家僮隔竹敲茶臼是也至宋始用碾若揉而焙之则本朝始也但揉者恐不及细末之耐藏耳
　　今造团之法皆不传而建茶之品亦逺出吴防诸品下其武夷清源二种虽与上国争衡而所产不多十九赝鼎故遂令声价靡复不振
　　闽之方山太姥支提俱产佳茗而制造不如法故名不出里闬予尝过松萝遇一制茶僧询其法曰茶之香原不甚相逺惟焙之者火候极难调耳茶叶尖者太嫩而蔕多老至火候匀时尖者已焦而蔕尚未熟二者杂之茶安得佳制松萝者每叶皆剪去其尖蔕但留中段故茶皆一色而工力烦矣宜其价之高也闽人急于售利每觔不过百钱安得费工如许若价高即无市者矣故近来建茶所以不振也
　　罗廪茶解采茶制茶最忌手汗体膻口臭多涕不洁之人及月信妇人更忌酒气盖茶酒性不相入故采茶制茶切忌沾醉
　　茶性淫易于染着无论腥秽及有气息之物不宜近即名香亦不宜近
　　许次杼茶疏岕茶非夏前不摘初试摘者谓之开园采自正夏谓之春茶其地稍寒故湏待时此又不当以太迟病之徃时无秋日摘者近乃有之七八月重摘一番谓之早春其品甚佳不嫌少薄他山射利多摘梅茶以梅雨时采故名梅茶苦涩且伤秋摘佳产戒之
　　茶初摘时香气未透必借火力以发其香然茶性不耐劳炒不宜乆多取入铛则手力不匀乆于铛中过熟而香散矣炒茶之铛最忌新铁湏预取一铛以备炒毋得别作他用一説惟常煑饭者佳既无铁鍟亦无脂腻炒茶之薪仅可树枝勿用榦叶榦则火力猛炽叶则易焰易灭铛必磨洗莹洁旋摘旋炒一铛之内仅可四两先用文火炒软次加武火催之手加木指急急钞转以半熟为度微俟香发是其候也
　　清明太早立夏太迟谷雨前后其时适中若再迟一二日待其气力完足香烈尤倍易于收藏
　　藏茶于庋阁其方宜塼底数层四围砖研形若火炉愈大愈善勿近土墙顿瓮其上随时取灶下火灰候冷簇于瓮傍半尺以外仍随时取火灰簇之令里灰常燥以避风湿却忌火气入瓮盖能黄茶耳日用所湏贮于小磁瓶中者亦当箬包苎紥勿令见风且宜置于案头勿近有气味之物亦不可用纸包盖茶性畏纸纸成于水中受水气多也纸里一夕既随纸作气而茶味尽矣虽再焙之少顷即润鴈宕诸山之茶首坐此病纸帖贻逺安得复佳
　　茶之味清而性易移藏法喜温燥而恶冷湿喜清凉而恶郁蒸宜清触而忌香惹藏用火焙不可日晒世人多用竹器贮茶虽加篛叶拥防然篛性峭劲不甚伏帖风湿易侵至于地炉中顿放万万不可人有以竹器盛茶置被笼中用火即黄除火即润忌之忌之
　　闻龙茶笺尝考经言茶焙甚详愚谓今人不必全用此法予构一焙室高不逾寻方不及丈纵广正等四围及顶绵纸宻糊无小罅隙置三四火缸于中安新竹筛于缸内预洗新麻布一片以衬之散所炒茶于筛上阖户而焙上面不可覆盖以茶叶尚润一覆则气闷罨黄湏焙二三时俟润气既尽然后覆以竹箕焙极干出缸待冷入器收藏后再焙亦用此法则香色与味犹不致大减
　　诸名茶法多用炒惟罗岕宜于蒸焙味真蕴借世竞珍之即顾渚阳羡宻迩洞山不复仿此想此法偏宜于岕未可槩施诸他茗也然经已云蒸之焙之则所从来逺矣
　　吴人絶重岕茶往往杂以黒篛大是阙事每藏茶必令樵青入山采竹箭篛拭净烘干防罂四周半用剪碎拌入茶中经年发覆青翠如新
　　吴兴姚叔度言茶若多焙一次则香味随减一次予验之良然但于始焙时烘令极燥多用炭箬如法封固即梅雨连旬燥仍自若惟开坛频取所以生润不得不再焙耳自四月至八月极宜致谨九月以后天气渐肃便可解严矣虽然能不弛懈尤妙
　　炒茶时湏用一人从傍扇之以袪热气否则茶之色香味俱减此予所亲试扇者色翠不扇者色黄炒起出铛时置大磁盆中仍湏急扇令热气稍退以手重揉之再散入铛以文火炒干之盖揉则其津上浮防时香味易出田子艺以生晒不炒不揉者为佳其法亦未之试耳羣芳谱以花拌茶颇有别致凡梅花木樨茉莉玫瑰蔷薇兰蕙金橘栀子木香之属皆与茶宜当于诸花香气全时摘拌三停茶一停花收于磁罐中一层茶一层花相间填满以纸篛封固入净锅中重汤煑之取出待冷再以纸封裹于火上焙干贮用但上好细芽茶忌用花香反夺其真味惟平等茶宜之
　　云林遗事莲花茶就池沼中于早饭前日初出时择取莲花蕊畧绽者以手指拨开入茶满其中用麻丝缚紥定经一宿次早连花摘之取茶纸包晒如此三次锡罐盛贮紥口收藏
　　邢士襄茶説凌露无云采候之上霁日融和采候之次积日重阴不知其可
　　田艺衡煑泉小品芽茶以火作者为次生晒者为上亦更近自然且断烟火气耳况作人手器不洁火候失宜皆能损其香色也生晒茶瀹之瓯中则旗鎗舒畅清翠鲜明香洁胜于火炒尤为可爱
　　洞山茶系岕茶采焙定以立夏后三日阴雨又需之世人妄云雨前真岕抑亦未知茶事矣茶园既开入山卖草枝者日不下二三百石山民收制以假混真好事家躬往予租采焙戒视惟谨多被潜易真茶去人地相京高价分买家不能二三觔近有采嫩叶除尖蔕抽细筋焙之亦曰片茶不去尖筋炒而复焙燥如叶状曰摊茶并难多得又有俟茶市将阑采取剩叶焙之名曰修山茶香味足而色差老若今四方所货岕片多是南岳片子署为骗茶可矣茶贾衒人率以长潮等茶本岕亦不可得噫安得起陆龟于九京与之赓茶人诗也茶人皆有市心令予徒仰真茶而已故余烦闷时每诵姚合乞茶诗一过
　　月令广义炒茶毎锅不过半觔先用干炒后微洒水以布卷起揉做
　　茶择净微蒸候变色摊开扇去湿热气揉做毕用火焙干以篛叶包之语曰善蒸不若善炒善晒不若善焙盖茶以炒而焙者为佳耳
　　月令广义采茶在四月嫩则益人粗则损人茶之为道释滞去垢破睡除烦功则着矣其或采造藏贮之无法碾焙煎试之失宜则虽建芽浙茗只为常品耳此制作之法宜亟讲也
　　冯梦祯快雪堂漫録炒茶锅令极净茶要少火要猛以手拌炒令软净取出摊于匾中略用手揉之揉去焦梗冷定复炒极燥而止不得便入瓶置于净处不可近湿一二日后再入锅炒令极燥摊冷然后收藏
　　藏茶之罂先用汤煑过烘燥乃烧栗炭透红投罂中覆之令黒去炭及灰入茶五分投入冷炭再入茶将满又以宿箬叶实之用厚纸封固口更包燥净无气味甎石压之置于高燥透风处不得傍墙壁及泥地方得屠长卿考槃余事茶宜篛叶而畏香药喜温燥而忌冷湿故收藏之法先于清明时收买篛叶拣其最青者预焙极燥以竹丝编之每四片编为一块听用又买宜兴新坚大罂可容茶十觔以上者洗净焙干听用山中采焙囘复焙一番去其茶子老叶梗屑及枯焦者以大盆埋伏生炭覆以灶中敲细赤火既不生烟又不易过置茶焙下焙之约以二觔作一焙别用炭火入大炉内将罂县架其上烘至燥极而止先以编篛衬于罂底茶焙燥后扇冷方入茶之燥以拈起即成末为验随焙随入既满又以篛叶覆于茶上每茶一觔约用篛二两罂口用尺八纸焙燥封固约六七层擫以方厚白木板一块亦取焙燥者然后于向明净室或高阁藏之用时以新燥宜兴小瓶约可受四五两者另贮取用后随即包整夏至后三日再焙一次秋分后三日又焙一次一阳后三日又焙一次连山中共焙五次从此直至交新色味如一罂中用浅更以燥篛叶满贮之虽乆不浥
　　又一法以中坛盛茶约十觔一瓶每年烧稻草灰入大桶内将茶瓶座于桶中以灰四面填桶瓶上覆灰筑实用时拨灰开瓶取茶些少仍复封瓶覆灰则再无蒸坏之患次年另换新灰
　　又一法于空楼中县架将茶瓶口朝下放则不蒸縁蒸气自天而下也
　　采茶时先自带锅入山别租一室择茶工之尤良者倍其雇值戒其搓摩勿使生硬勿令过焦细细炒燥扇冷方贮罂中
　　采茶不必太细细则芽初萌而味欠足不可太青青则叶已老而味欠嫩湏在谷雨前后覔成梗带叶微緑色而团且厚者为上更湏天色晴明采之方妙若闽广岭南多瘴疠之气必待日出山霁雾瘴岚气收净采之可也
　　冯可宾岕茶牋茶雨前精神未足夏后则梗叶太麤然以细嫩为妙湏当交夏时时看风日晴和月露初收亲自监采入篮如烈日之下应防篮内郁蒸又湏伞盖至舍速倾于净内薄摊细拣枯枝病叶蛸丝青牛之类一一剔去方为精洁也
　　蒸茶湏看叶之老嫩定蒸之迟速以皮梗碎而色带赤为度若太熟则失鲜其锅内汤湏频换新水盖熟汤能夺茶味也
　　陈眉公太平清话吴人于十月中采小春茶此时不独逗漏花枝而尤喜日光晴暖从此蹉过霜凄鴈冻不复可堪矣
　　眉公云采茶欲精藏茶欲燥烹茶欲洁
　　吴拭云山中采茶歌凄清哀婉韵态悠长一声从云际飘来未尝不潜然堕泪吴歌未便能动人如此也熊明遇岕山茶记贮茶器中先以生炭火煅过于烈日中暴之令火灭乃乱插茶中封固甖口覆以新甎置于高爽近人处霉天雨候切忌发覆湏于晴燥日开取其空缺处即当以箬填满封閟如故方为可乆
　　雪蕉馆记谈明玉珍子升在重庆取涪江青石为茶磨令宫人以武隆雪锦茶碾焙以大足县香霏亭海棠花味倍于常海棠无香独此地有香焙茶尤妙
　　诗话顾渚涌金泉每嵗造茶时太守先祭拜然后水稍出造贡茶毕水渐减至供堂茶毕已减半矣太守茶毕遂涸北龙焙泉亦然
　　紫桃轩杂缀天下有好茶为凡手焙坏有好山水为俗子妆防坏有好子弟为庸师敎坏真无可奈何耳匡庐顶产茶在云雾蒸蔚中极有胜韵而僧拙于焙瀹之为赤卤岂复有茶哉戊戌春小住东林同门人董献可曹不随万南仲手自焙茶有浅碧从敎如冻栁清芬不遣杂花飞之句既成色香味殆絶
　　顾渚前朝名品正以采摘初芽加之法制所谓罄一畆之入仅充半环取精之多自然擅妙也今碌碌诸叶茶中无殊菜沈何胜括目　金华仙洞与闽中武夷俱良材而厄于焙手　埭头本草市溪庵施济之品近有苏焙者以色稍青遂混常价
　　岕茶彚钞岕茶不炒甑中蒸熟然后烘焙縁其摘迟枝叶微老炒不能软徒枯碎耳亦有一种细炒岕乃他山炒焙以欺好竒者岕中人惜茶决不忍嫩采以伤树本余意他山摘茶亦当如岕之迟摘老蒸似无不可但未经尝试不敢漫作
　　茶以初出雨前者佳惟罗岕立夏开园吴中所贵梗觕叶厚者有箫箬之气还是夏前六七日如雀舌者最不易得
　　檀几丛书南岳贡茶天子所尝不敢置品县官修贡期以清明日入山肃祭乃始开园采造视松罗虎丘而色香丰美自是天家清供名曰片茶初亦如岕茶制法万厯丙辰僧稠防游松萝乃仿制为片
　　冯时可滇行记略滇南城外石马井泉无异惠泉感通寺茶不下天池伏龙特此中人不善焙制耳徽州松萝旧亦无闻偶虎丘一僧往松萝庵如虎丘法焙制遂见嗜于天下恨此泉不逢陆鸿渐此茶不逢虎丘僧也湖州志长兴县啄木岭金沙泉唐时每嵗造茶之所也在湖常二郡界泉处沙中居常无水将造茶二郡太守毕至具仪注拜勅祭泉顷之发源其夕清溢供御者毕水即微减供堂者毕水已半之太守造毕水即涸矣太守或还斾稽期则示风雷之变或见鸷兽毒蛇木魅阳晱之类焉商旅多以顾渚水造之无沾金沙者今之紫笋即用顾渚造者亦甚佳矣
　　高濓八牋藏茶之法以篛叶封裹入茶焙中两三日一次用火当如人体之温温然而湿润自去若火多则茶焦不可食矣
　　陈眉公太平清话武夷屴崱紫防龙山皆产茶僧拙于焙既采则先蒸而后焙故色多紫赤只堪供宫中澣濯用耳近有以松萝法制之者既试之色香亦具足经旬月则紫赤如故盖制茶者不过土著数僧耳语三吴之法转转相效旧态毕露此湏如昔人论琵琶法使数年不近尽忘其故调而后以三吴之法行之或有当也徐茂吴云实茶大瓮底置篛瓮口封閟倒放则过夏不黄以其气不外泄也子晋云当倒放有盖缸内缸宜砂底则不生水而常燥加谨封贮不宜见日见日则生翳而味损矣藏又不宜于热处新茶不宜骤用贮过黄梅其味始足
　　张大复梅花笔谈松萝之香馥馥庙后之味闲闲顾渚扑人鼻孔齿颊都异乆而不然其妙在造凡宇内道地之产性相近也习相逺也吾深夜被酒发张震封所遗顾渚连啜而醒
　　宗室文昭古瓻集桐花颇有清味因收花以熏茶命之曰桐茶有长泉细火夜煎茶觉有桐香入齿牙之句王草堂茶説武夷茶自谷雨采至立夏谓之头春约隔二旬复采谓之二春又隔又采谓之三春头春叶粗味浓二春三春叶渐细味渐薄且带苦矣夏末秋初又采一次名为秋露香更浓味亦佳但为来年计惜之不能多采耳茶采后以竹筐匀铺架于风日中名曰晒青俟其青色渐收然后再加炒焙阳羡岕片只蒸不炒火焙以成松萝龙井皆炒而不焙故其色纯独武夷炒焙兼施烹出之时半青半红青者乃炒色红者乃焙色茶采而摊摊而摝香气发越即炒过时不及皆不可既炒既焙复拣去其中老叶枝蒂使之一色释超全诗云如梅斯馥兰斯馨心闲手敏工夫细形容殆尽矣
　　王草堂节物出典养生仁术云谷雨日采茶炒藏合法能治痰及百病
　　随见録凡茶见日则味夺惟武夷茶喜日晒
　　武夷造茶其巗茶以僧家所制者最为得法至洲茶中采囘时逐片择其背上有白毛者另炒另焙谓之白毫又名夀星眉摘初发之芽一旗未展者谓之莲子心连枝二寸剪下烘焙者谓之鳯尾龙须要皆异其制造以欺人射利实无足取焉



　　续茶经卷上之三
<子部,谱录类,飮馔之属,续茶经>
　　钦定四库全书
　　续茶经卷中
　　补主事陆廷灿撰
　　四茶之噐
　　御史台记唐制御史有三院一曰台院其僚为侍御史二曰殿院其僚为殿中侍御史三曰察院其僚为监察御史察院防居南防昌初监察御史郑路所葺礼察防谓之松防以其南有古松也刑察防谓之魇防以寝于此者多梦魇也兵察防主掌院中茶其茶必市蜀之佳者贮于陶器以防暑湿御史辄躬亲缄啓故谓之茶瓶防
　　资暇集茶托子始建中蜀相崔宁之女以茶杯无衬病其熨指取楪子承之既啜而杯倾乃以蜡环楪子之央其杯遂定即命工匠以漆代蜡环进于蜀相蜀相奇之为制名而话于宾亲人人为便用于当代是后传者更环其底愈新其制以至百状焉
　　贞元初青郓油缯为荷叶形以衬茶椀别为一家之楪今人多云托子始此非也蜀相即今升平崔家讯则知矣
　　大观茶论茶器
　　罗碾碾以银为上熟铁次之槽欲深而峻轮欲鋭而薄罗欲细而面碾必力而速惟再罗则入汤轻泛粥面光凝尽茶之色
　　盏须度茶之多少用盏之大小盏髙茶少则掩蔽茶色茶多盏小则受汤不尽惟盏热则茶发立耐久
　　筅以觔竹老者为之身欲厚重筅欲踈劲本欲壮而未必眇当如剑脊之状葢身厚重则操之有力而易于运用筅疎劲如剑脊则击拂虽过而浮沫不生
　　瓶宜金银大小之制惟所裁给注汤利害独瓶之口嘴而已嘴之口差大而宛直则注汤力而不散嘴之末欲圆小而峻削则用汤有节而不滴沥葢汤力则发速有节不滴沥则茶面不破
　　杓之大小当以可受一盏茶为量有余不足倾杓烦数茶必氷矣
　　蔡襄茶録茶器
　　茶焙编竹为之裹以篛叶葢其上以收火也隔其中以有容也纳火其下去茶尺许常温温然所以养茶色香味也
　　茶笼茶不入焙者宜宻封裹以篛笼盛之置髙处切勿近湿气
　　砧椎葢以碎茶砧以木为之椎则或金或铁取于便用茶钤屈金铁为之用以炙茶
　　茶碾以银或铁为之黄金性柔铜及防石皆能生鉎【音星】不入用
　　茶罗以絶细为佳罗底用蜀东川鵞溪绢之宻者投汤中揉洗以罩之
　　茶盏茶色白宜黒盏建安所造者绀黒纹如毫其柸微厚熁之久热难冷最为要用出他处者或薄或色紫不及也其青白盏鬭试自不用
　　茶匙要重击拂有力黄金为上人间以银铁为之竹者太轻建茶不取
　　茶瓶要小者易于汤且防茶注汤有准黄金为上若人间以银铁或瓷石为之若瓶大啜存停久味过则不佳矣
　　孙穆鸡林类事髙丽方言茶匙曰茶戍
　　清波杂志长沙匠者造茶器极精致工直之厚等所用白金之数士大夫家多有之寘几案间但知以侈靡相夸初不常用也凡茶宜锡窃意以锡为合适用而不侈贴以纸则茶味易损
　　张芸叟云吕申公家有茶罗子一金饰一棕栏方接客索银罗子常客也金罗子禁近也棕栏则公辅必矣家人常挨排于屏间以之
　　黄庭坚集同公择咏茶碾诗要及新香碾一杯不应传寳到云来碎身粉骨方余味莫厌声喧万壑雷
　　陶谷清异録富贵汤当以银铫煮之佳甚铜铫煮水锡壶注茶次之
　　苏东坡集州石塔试茶诗坐客皆可人鼎器手自洁秦少游集茶臼诗幽人躭茗饮刳木事撞巧制合臼形雅音伴柷椌
　　文与可集谢许判官恵茶器图诗成图画茶器满幅写茶诗防説工全妙深谙句特奇
　　谢宗可咏物诗茶筅此君一节莹无瑕夜聴松声潄玉华万里引风归蟹眼半瓶飞雪起龙芽香凝翠髪云生脚湿满苍髯浪卷花到手纎毫皆尽力多因不负玉川家
　　干淳嵗时记禁中大庆防用大镀金以五色果簇饤龙鳯谓之绣茶
　　演繁露东坡后集二从驾景灵宫诗云病贪赐茗浮铜叶按今御前赐茶皆不用建盏用大汤色正白但其制样似铜叶汤耳铜叶色黄褐色也
　　周宻癸辛杂志宋时长沙茶具精妙甲天下毎副用白金三百星或五百星凡茶之具悉备外则以大缨银合贮之赵南仲丞相帅潭以黄金千两为之以进尚方穆陵大喜葢内院之工所不能为也
　　杨基眉庵集咏木茶炉诗绀緑仙人炼玉肤花神为曝紫霞腴九天清泪沾明月一防芳心托鹧鸪肌骨已为香魄死梦魂犹在露团枯孀娥莫怨花零落分付余醺与酪奴
　　张源茶録茶铫金乃水母银备刚柔味不咸涩作铫最良制必穿心令火气易透
　　茶瓯以白磁为上蓝者次之
　　闻龙茶牋茶鍑山林隠逸水铫用银尚不易得何况鍑乎若用之恒归于铁也
　　罗廪茶解茶炉或瓦或竹皆可而大小须与汤铫称凡贮茶之器始终贮茶不得移为他用
　　李如一水南翰记韵书无字今人呼盛茶酒器曰檀几丛书品茶用欧白甆为良所谓素甆静夜芳气满闲轩也制宜弇口防肠色浮浮而香不散
　　茶説器具精洁茶愈为之生色今时姑苏之锡注时大彬之沙壶汴梁之锡铫湘妃竹之茶灶宣成窰之茶盏髙人词客贤士大夫莫不为之珍重即唐宋以来茶具之精未必有如斯之雅致
　　闻雁斋笔谈茶既就筐其性必发于日而遇知己于水然非煮之茶灶茶炉则亦不佳故曰饮茶富贵之事也雪庵清史泉冽性驶非扄以金银器味必破器而走矣有馈中冷泉于欧阳文忠者公讶曰君故贫士何为致此奇贶徐视馈器乃曰水味尽矣噫如公言饮茶乃富贵事耶尝考宋之大小龙团始于丁谓成于蔡襄公闻而叹曰君谟士人也何至作此事东坡诗曰武彛溪边粟粒芽前丁后蔡相笼加吾君所乏岂此物致养口体何陋耶此则二公又为茶败壊多矣故余于茶瓶而有感
　　茶鼎丹山碧水之乡月涧云龛之品涤烦消渴功诚不在芝朮下然不有似泛乳花浮云脚则草堂暮云隂松牕残雪明何以勺之野语清噫鼎之有功于茶大矣哉故日休有立作菌蠢势煎为潺湲声禹锡有骤雨松风入鼎来白云满盌花徘徊居仁有浮花原属三昧手竹斋自试鱼眼汤仲淹有鼎磨云外首山铜瓶携江上中水景纶有待得声闻俱寂后一瓯春雪胜醍醐噫鼎之有功于茶大矣哉虽然吾犹有取卢仝柴门反闗无俗客纱帽笼头自煎吃杨万里老夫平生爱煮茗十年烧穿折脚鼎如二君者差可不负此鼎耳
　　冯时可茶録芘莉一名篣筤茶笼也牺木杓也瓢也宜兴志茗壶陶穴环于蜀山原名独山东坡居阳羡时以其似蜀中风景改名蜀山今山椒建东坡祠以祀之陶烟飞染祠宇尽黒
　　冒巢民云茶壶以小为贵毎一客一壶任独斟饮方得茶趣何也壶小则香不涣散味不躭迟况茶中香味不先不后恰有一时太早或未足稍缓或已过个中之妙清心自饮化而裁之存乎其人
　　周髙起阳羡茗壶系茶至明代不复碾屑和香药制团饼已逺过古人近百年中壶黜银锡及闽豫甆而尚宜兴陶此又逺过前人处也陶曷取诸取其制以本山土砂能发真茶之色香味不但杜工部云倾金注玉惊人眼髙流务以免俗也至名手所作一壶重不数两价毎一二十金能使土与黄金争价世日趋华抑足感矣考其创始自金沙寺僧久而逸其名又提学颐山吴公读书金沙寺中有青衣供春者仿老僧法为之栗色闇闇敦厐周正指螺纹隠隠可按允称第一世作龚春悮也万厯间有四大家董翰赵梁锡时朋朋即大彬父也大彬号少山不务妍媚而朴雅坚栗妙不可思遂于陶人擅空羣之目矣此外则有李茂林李仲芳徐友泉又大彬徒欧正春邵文金邵文银蒋伯荂四人陈用卿陈信卿闵鲁生陈光甫又婺源人陈仲羙重锼叠刻细极鬼工沈君用邵盖周后溪邵二孙陈俊卿周季山陈和之陈挺生承云从沈君盛陈辰辈各有所长徐友泉所自制之泥色有海棠红朱砂紫定窰白冷金黄淡墨沉香水碧榴皮葵黄闪色梨皮等名大彬镌欵用竹刀画之书法闲雅
　　茶洗式如扁壶中加一盎鬲而细窍其底便于过水漉沙茶藏以闭洗过之茶者陈仲羙沈君用各有奇制水杓汤铫亦有制之尽羙者要以椰瓢缶为用之恒茗壶宜小不宜大宜浅不宜深壶葢宜盎不宜砥汤力茗香俾得团结氤氲方为佳也
　　壶若有宿杂气须满贮沸汤涤之乘热倾去即没于冷水中亦急出水泻之元气复矣
　　许次杼茶疏茶盒以贮日用零茶用锡为之从大壜中分出若用尽时再取
　　茶壶往时尚龚春近日时大彬所制极为人所重葢是觕砂制成正砂无土气耳
　　臞仙云茶瓯者予尝以瓦为之不用磁以笋殻为葢以檞叶攒覆于上如篛笠状以蔽其尘用竹架盛之极清无比茶匙以竹编成细如笊篱样与尘世所用者大不凡矣乃林下出尘之物也煎茶用铜瓶不免汤鉎用砂铫亦嫌土气惟纯锡为五金之母制铫能益水徳谢肇淛五杂组宋初闽茶北苑为最当时上供者非两府禁近不得赐而人家亦珍重爱惜如王东城有茶囊惟杨大年至则取以具茶他客莫敢望也
　　支廷训集有汤蕴之传乃茶壶也
　　文震亨长物志壶以砂者为上既不夺香又无熟汤气锡壶有赵良璧者亦佳吴中归锡嘉禾黄锡价皆最髙遵生八牋茶铫茶瓶磁砂为上铜锡次之磁壶注茶砂铫煮水为上茶盏惟宣窰坛为最质厚白莹样式古雅有等宣窰印花白瓯式样得中而莹然如玉次则嘉窰心内有茶字小盏为羙欲试茶色黄白岂容青花乱之注酒亦然惟纯白色器皿为最上乘余品皆不取试茶以涤器为第一要茶瓶茶盏茶匙生鉎致损茶味必须先时洗洁则羙
　　曹昭格古要论古人吃茶汤用撆取其易干不留滞陈继儒试茶诗有竹炉幽讨松火怒飞之句【竹茶炉出恵山者最佳】
　　渊鉴类函茗盌韩诗茗盌纎纎捧
　　徐葆光中山传信録琉球茶瓯色黄描青緑花草云出土噶喇其质少麤无花但作氷纹者出大岛瓯上造一小木葢朱黑漆之下作空心托子制作颇工亦有茶托茶帚其茶具火炉与中国小异
　　葛万里清异论録时大彬茶壶有名钓雪似带笠而钓者然无牵合意
　　随见録洋铜茶铫来自海外红铜荡锡薄而轻精而雅烹茶最宜

　　续茶经卷中
　　钦定四库全书
　　续茶经卷下之一
　　补主事陆廷灿撰
　　五茶之煑
　　唐陆羽六羡歌不羡黄金罍不羡白玉杯不羡朝入省不羡暮入台千羡万羡西江水曽向竟陵城下来唐张又新水记故刑部侍郎刘公讳伯刍于又新丈人行也为学精博有风鉴称较水之与茶宜者凡七等子江南零水第一无锡恵山寺石水第二苏州虎邱寺石水第三丹阳县观音寺井水第四大明寺井水第五吴淞江水第六淮水最下第七余尝具瓶于舟中亲挹而比之诚如其说也客有熟于两浙者言捜访未尽余尝志之及刺永嘉过桐庐江至严濑溪色至清水味甚冷煎以佳茶不可名其鲜馥也愈于子南零殊逺及至永嘉取仙岩瀑布用之亦不下南零以是知客之説信矣
　　陆羽论水次第凡二十种庐山康王谷水帘水第一无锡恵山寺石泉水第二蕲州兰溪石下水第三峡州扇子山下虾口水第四苏州虎邱寺石泉水第五庐山招贤寺下方桥潭水第六子江南零水第七洪州西山瀑布泉第八唐州桐柏县淮水源第九庐州龙池山岭水第十丹阳县观音寺水第十一州大明寺水第十二汉江金州上游中零水第十三【水苦】归州玉虚洞下香溪水第十四商州武闗西洛水第十五吴淞江水第十六天台山西南峰千丈瀑布水第十七栁州圎泉水第十八桐庐严陵滩水第十九雪水第二十【用雪不可太冷】唐顾况论茶煎以文火细烟煑以小鼎长泉
　　苏廙仙芽第九卷载作汤十六法谓汤者茶之司命若名茶而滥汤则与凡味同调矣煎以老嫩言凡三品注以缓急言凡三品以器标者共五品以薪论者共五品一得一汤二婴汤三百夀汤四中汤五断脉汤六大壮汤七富贵汤八秀碧汤九压一汤十纒口汤十一减价汤十二法律汤十三一面汤十四宵人汤十五贱汤十六魔汤
　　丁用晦芝田録唐李卫公德裕喜恵山泉取以烹茗自常州到京置驿骑送号曰水逓后有僧某曰请为相公通水脉盖京师有一眼井与恵山泉脉相通汲以烹茗味殊不异公问井在何坊曲曰昊天观常住库后是也因取恵山昊天各一瓶杂以他水八瓶令僧辨晰僧止取二瓶井泉德裕大加竒叹
　　事文类聚赞黄公李德裕居廊庙日有亲知奉使于京口公曰还日金山下子江南零水与取一壶来其人敬诺及使回举棹日因醉而忘之泛舟至石城下方忆乃汲一瓶于江中归京献之公饮后叹讶非常曰江表水味有异于顷歳矣此水颇似建业石头城下水也其人即谢过不敢隠
　　河南通志庐仝茶泉在济源县仝有庄在济源之通济桥二里余茶泉存焉其诗曰买得一片田济源花洞前自号玉川子有寺名玉泉汲此寺之泉煎茶有玉川子饮茶歌句多竒警
　　黄州志陆羽泉在蕲水县鳯栖山下一名兰溪泉羽品为天下第三泉也尝汲以烹茗宋王元之有诗
　　无尽法师天台志陆羽品水以此山瀑布泉为天下第十七水余尝试饮比余豳溪泉殊劣余疑鸿渐但得至瀑布泉耳茍徧歴天台当不取金山为第一也海録陆羽品水以雪水第二十以煎茶滞而太冷也陆平泉茶寮记唐秘书省中水最佳故名秘水
　　檀几丛书唐天宝中稠锡禅师名清晏卓锡南岳磵上泉忽迸石窟间字曰真珠泉师饮之清甘可口曰得此瀹吾乡桐庐茶不亦称乎
　　大观茶论水以轻清甘洁为美用汤以鱼蟹眼连络迸跃为度
　　咸淳临安志栖霞洞内有水洞深不可测水极甘冽魏公尝调以瀹茗又莲花院有三井露井最良取以烹茗清甘寒冽品为小林第一
　　王氏谈録公言茶品高而年多者必稍陈遇有茶处春初取新芽轻炙杂而烹之气味自复在襄阳试作甚佳尝语君谟亦以为然
　　欧阳修浮槎水记浮槎与龙池山皆在庐州界中较其味不及浮槎逺甚而又新所记以龙池为第十浮槎之水弃而不録以此知又新所失多矣陆羽则不然其论曰山水上江次之井为下山水乳泉石池漫流者上其言虽简而于论水尽矣
　　蔡襄茶録茶或经年则香色味皆陈煑时先于净器中以沸汤渍之刮去膏油【去声】一两重即止乃以钤拑之用微火炙干然后碎碾若当年新茶则不用此説碾时先以净纸宻裹捶碎然后熟碾其大要旋碾则色白如经宿则色昏矣
　　碾毕即罗罗细则茶浮麤则沫浮
　　汤最难未熟则沫浮过熟则茶沉前世谓之蟹眼者过熟汤也沉瓶中煑之不可辨故曰侯汤最难
　　茶少汤多则云脚散汤少茶多则粥面聚【建人谓之云脚粥面】钞茶一钱先注汤调令极匀又添注入环回击拂汤上盏可四分则止眡其面色鲜白着盏无水痕为絶佳建安鬬试以水痕先退者为负耐久者为胜故校胜负之説曰相去一水两水
　　茶有真香而入贡者微以龙脑和膏欲助其香建安民间试茶皆不入香恐夺其真也若烹防之际又杂以珍果香草其夺益甚正当不用
　　陶谷清异録馔茶而幻出物象于汤面者茶匠通神之艺也沙门福全生于金乡长于茶海能注汤幻茶成一句诗如并防四瓯共一首絶句泛于汤表小小物类唾手办尔檀越日造门求观汤戏全自咏诗曰生成盏里水丹青巧画工夫学不成却笑当时陆鸿渐煎茶赢得好名声
　　茶至唐而始盛近世有下汤运别施妙诀使汤纹水脉成物象者禽兽虫鱼花草之属纤巧如画但须臾即就散灭此茶之变也时人谓之茶百戏
　　又有漏影春法用缕纸贴盏糁茶而去纸伪为花身别以荔肉为叶松实鸭脚之类珍物为蕊沸汤防搅煑茶泉品予少得温氏所着茶説尝识其水泉之目有二十焉防西走巴峡经虾蟇窟北憩芜城汲蜀冈井东游故都絶子江留丹阳酌观音泉过无锡慧山水粉枪末旗苏兰薪桂且鼎且缶以饮以歠莫不瀹气涤虑蠲病析醒祛鄙恡之生心招神明而还观信乎物类之得宜臭味之所感幽人之佳尚前贤之精鉴不可及已昔郦元善于水经而未尝知茶王肃癖于茗饮而言不及水表是二美吾无愧焉
　　魏泰东轩笔録鼎州北百里有甘泉寺在道左其泉清美最宜瀹茗林回抱境亦幽胜宼莱公谪守雷州经此酌泉志壁而去未防丁晋公窜朱崖复经此礼佛留题而行天圣中范讽以殿中丞安抚湖外至此寺覩二相留题徘徊慨叹作诗以志其旁曰平仲酌泉方顿辔谓之礼佛继南行层峦下瞰岚烟路转使高僧薄宠荣张邦基墨庄漫録元祐六年七夕日东坡时知州与发运使晁端彦吴倅晁旡咎大明寺汲塔院西廊井与下院蜀井二水校其髙下以塔院水为胜
　　华亭县有寒穴泉与无锡恵山泉味相同并尝之不觉有异邑人知之者少王荆公尝有诗云神震冽氷霜髙穴雪与平空山渟千秋不出呜咽声山风吹更寒山月相与清北客不到此如何洗烦酲
　　罗大经鹤林玉露余同年友李南金云茶经以鱼目涌泉连珠为煑水之节然近世瀹茶鲜以鼎鍑用瓶煑水难以视则当以声辨一沸二沸三沸之节又陆氏之法以未就茶鍑故以第二沸为合量而下未若今以汤就茶瓯瀹之则当用背二渉三之际为合量也乃为声辨之诗曰砌虫唧唧万蝉催忽有千车捆载来听得松风并涧水急呼缥色緑磁杯其论固已精矣然瀹茶之法汤欲嫩而不欲老盖汤嫩则茶味甘老则过苦矣若声如松风涧水而遽瀹之岂不过于老而苦防惟移瓶去火少待其沸止而瀹之然后汤适中而茶味甘此南金之所未讲也因补一诗云松风桂雨到来初急引铜瓶离竹炉待得声闻俱寂后一瓯春雪胜醍醐
　　赵彦卫云麓漫抄陆羽别天下水味各立名品有石刻行于世列子云孔子淄渑之合易牙能辨之易牙齐威公大夫淄渑二水易牙知其味威公不信数试皆验陆羽岂得其遗意乎
　　黄山谷集泸州大云寺西偏崖石上有泉滴沥一州泉味皆不及也
　　林逋烹北苑茶有怀石碾轻飞瑟瑟尘乳花烹出建溪春人间絶品应难识闲对茶经忆故人
　　东坡集予顷自汴入淮泛江泝峡归蜀饮江淮水盖弥年既至觉井水腥涩百余日然后安之以此知江水之甘于井也审矣今来岭外自子始饮江水及至南康江益清驶水益甘则又知南江贤于北江也近度岭入清逺峡水色如碧玉味益胜今游罗浮酌泰禅师锡杖泉则清逺峡水又在其下矣岭外惟恵州人喜鬭茶此水不虚出也
　　恵山寺东为观泉亭堂曰漪澜泉在亭中二井石甃相去咫尺方圎异形汲者多由圎井盖方动圎静静清而动浊也流过漪澜从石龙口中出下赴大池者有土气不可汲泉流冬夏不涸张又新品为天下第二泉避暑録话裴晋公诗云饱食缓行初睡觉一瓯新茗侍儿煎脱巾斜倚绳床坐风送水声来耳边公为此诗必自以为得意然吾山居七年享此多矣
　　冯璧东坡海南烹茶圗诗讲筵分赐宻云龙春梦分明觉亦空地恶九钻黎火洞天游两腋玉川风
　　万花谷黄山谷有井水帖云取井傍十数小石置瓶中令水不浊故咏慧山泉诗云锡谷寒泉【音妥】石俱是也石圎而长曰所以澄水
　　茶家碾茶须碾着眉上白乃为佳防茶山诗云碾处须看眉上白分时为见眼中青
　　舆地纪胜竹泉在荆州府松滋县南宋至和初苦竹寺僧浚井得笔后黄庭坚谪黔过之视笔曰此吾虾蟇碚所坠因知此泉与之相通其诗曰松滋县西竹林寺苦竹林中甘井泉巴人谩説虾蟇碚试裹春茶来就煎周辉清波杂志余家恵山泉石皆为几案间物亲旧东来数问松竹平安信且时致陆子泉茗椀殊不落寞然顷歳亦可致于汴都但未免瓶盎气用细砂淋过则如新汲时号拆洗恵山泉天台竹沥水彼地人断竹稍屈而取之盈瓮若杂以他水则亟败苏才翁与蔡君谟比茶蔡茶精用恵山泉煑苏茶劣用竹沥水煎便能取胜此説见江邻防所着嘉祐杂志果尔今喜击拂者曽无一语及之何也双井因山谷乃重苏魏公尝云平生荐举不知防何人唯孟安序朝奉歳以双井一瓮为饷盖公不纳苞苴顾独受此其亦珍之耶
　　东京记文德殿两掖有东西上閤门故杜诗云东上阁之东有井泉絶佳山谷忆东坡烹茶诗云閤门井不落第二竟陵谷空误书
　　陈舜俞庐山记康王谷有水帘飞泉破岩而下者二三十派其广七十余尺其髙不可计山谷诗云谷帘煑甘露是也
　　孙月峰坡仙食饮録唐人煎茶多用姜故薛能诗云盐损添常戒姜宜着更夸据此则又有用盐者矣近世有此二物者辄大笑之然茶之中等者用姜煎信佳盐则不可
　　冯可賔岕茶牋茶虽均出于岕有如兰花香而味甘过霉歴秋开坛烹之其香愈烈味若新沃以汤色尚白者真洞山也他嶰初时亦香秋则索然矣
　　羣芳谱世人情性嗜好各殊而茶事则十人而九竹炉火茗椀清縁煑引风之碧云倾浮花之雪乳非借汤勲何昭茶德略而言之其法有五一曰择水二曰简器三曰忌溷四曰慎煑五曰辨色
　　吴兴掌故録湖州金沙泉至元中中书省遣官致祭一夕水溢溉田千畆赐名瑞应泉
　　职方志广陵蜀冈上有井曰蜀井言水与西蜀相通茶品天下水有二十种而蜀冈水为第七
　　遵生八牋凡防茶先须熁盏令热则茶面聚乳冷则茶色不浮【熁音胁火迫也】
　　陈眉公太平清话余尝酌中泠劣于恵山殊不可解后攷之乃知陆羽原以庐山谷泉为第一山疏云陆羽茶经言瀑泻湍激者勿食今此水瀑泻湍激无如矣乃以为第一何也又云液泉在谷侧山多云母泉其液也洪纎如指清洌甘寒逺出谷之上乃不得第一又何也又碧琳池东西两泉皆极甘香其味不减恵山而东泉尤冽
　　蔡君谟汤取嫩而不取老盖为团饼茶言耳今旗芽鎗甲汤不足则茶神不透茶色不明故茗战之防尤在五沸
　　徐渭煎茶七类煑茶非漫浪要须其人与茶品相得故其法每于高流隠逸有烟霞泉石磊磈于胸次间者品泉以井水为下井取汲多者汲多则水活
　　汤眼鳞鳞起沫饽鼓泛投茗器中初入汤少许俟汤茗相投即满注云脚渐开乳花浮面则味全盖古茶用团饼碾屑味易出叶茶骤则乏味过熟则味昏底滞张源茶録山顶泉清而轻山下泉清而重石中泉清而甘砂中泉清而洌土中泉清而厚流动者良于安静负阴者胜于向阳山削者泉寡山秀者有神真源无味真水无香流于黄石为佳泻出青石无用
　　汤有三大辨一曰形辨二曰声辨三曰防辨形为内辨声为外辨捷为气辨如虾眼蠏眼鱼目连珠皆为萌汤直至涌沸如腾波鼔浪水气全消方是纯熟如初声转声振声骇声皆为萌汤直至无声方是纯熟如气浮一缕二缕三缕及缕乱不分氤氲缭绕皆为萌汤直至气直冲贯方是纯熟蔡君谟因古人制茶碾磨作饼则见沸而茶神便发此用嫩而不用老也今时制茶不假罗碾全具元体汤须纯熟元神始发也
　　炉火通红茶铫始上扇起要轻疾待汤有声稍稍重疾斯文武火之也若过乎文则水性柔柔则水为茶降过于武则火性烈烈则茶为水制皆不足于中和非茶家之要防
　　投茶有序无失其宜先茶后汤曰下投汤半下茶复以汤满曰中投先汤后茶曰上投夏宜上投冬宜下投春秋宜中投
　　不宜用恶木敝器铜匙铜铫木桶柴薪烟煤麸炭觕童恶婢不洁巾悦及各色果实香药
　　谢肇淛五杂组唐薛能茶诗云盐损添尝戒姜宜着更夸煑茶如是味安佳此或在竟陵翁未品题之先也至东坡和寄茶诗云老妻稚子不知爱一半已入姜盐煎则业觉其非矣而此习犹在也今江右及楚人尚有以姜煎茶者虽云古风终觉未典
　　闽人苦山泉难得多用雨水其味甘不及山泉而清过之然自淮而北则雨水苦黒不堪煑茗矣惟雪水冬月藏之入夏用乃絶佳夫雪固雨所凝也宜雪而不宜雨何防或曰北方瓦屋不净多用秽泥涂塞故耳
　　古时之茶曰煑曰烹曰煎须汤如蟹眼茶味方中今之茶惟用沸汤投之稍着火即色黄而味涩不中饮矣乃知古今煑法亦自不同也
　　苏才翁鬭茶用天台竹沥水乃竹露非竹沥也若今医家用火逼竹取沥断不宜茶矣
　　顾元庆茶谱煎茶四要一择水二洗茶三汤四择品防茶三要一涤器二熁盏三择果
　　熊明遇岕山茶记烹茶水之功居六无山泉则用天水秋雨为上梅雨次之秋雨冽而白梅雨醇而白雪水五谷之精也色不能白养水须置石子于瓮不惟益水而白石清泉防心亦不在逺
　　雪庵清史余性好清苦独与茶宜幸近茶乡恣我饮啜乃友人不辨三火三沸法余毎过饮非失过老则失之太嫩致令甘香之味荡然无存盖误于李南金之説耳如罗玉露之论乃为得火也友曰吾性惟好读书玩佳山水作佛事或时醉花前不爱水厄故不精于火昔人有言释滞消壅一日之利暂佳瘠气耗精终身之害斯大获益则归功茶力贻害则不谓茶灾甘受俗名缘此之故噫茶寃甚矣不闻秃翁之言释滞消壅清苦之益实多瘠气耗精情欲之害最大获益则不谓茶力自害则反谓茶殃且无火不独一茶读书而不得其趣玩山水而不防其情学佛而不破其宗好色而不饮其韵皆无火者也岂余爱茶而故为茶吐气防亦欲以此清苦之味与故人共之耳
　　煑茗之法有六要一曰别二曰水三曰火四曰汤五曰器六曰饮有觕茶有散茶有末茶有饼茶有研者有熬者有炀者有舂者余幸得产茶方又兼得烹茶六要毎遇好朋便手自煎烹但愿一瓯常及真不用撑膓拄腹文字五千卷也故曰饮之时义逺矣防
　　田艺蘅煑泉小品茶南方嘉木日用之不可少者品固有恶若不得其水且煑之不得其宜虽佳弗佳也但饮泉觉爽啜茗忘喧谓非膏梁纨袴可语爰着煑泉小品与枕石潄流者商焉
　　陆羽尝谓烹茶于所产处无不佳盖水土之宜也此论诚妙况旋摘旋瀹两及其新耶故茶谱亦云之中顶茶若获一两以本处水煎服即能祛宿疾是也今武林诸泉惟龙入品而茶亦惟龙山为最盖兹山深厚高大佳丽秀越为两山之主故其泉清寒甘香雅宜煑茶虞伯生诗但见瓢中清翠影落羣岫烹煎黄金芽不取谷雨后姚公绶诗品尝顾渚风斯下零落茶经奈尔何则风味可知矣又况为葛仙翁炼丹之所防又其上为老龙寒碧倍之其地产茶为南北两山絶品鸿渐第钱塘天竺灵隠者为下品当未识此耳而郡志亦只称宝云香林白云诸茶皆有水有茶不可以无火非谓其真无火也失所宜也李约云茶须活火煎盖谓炭火之有焰者东坡诗云活水仍将活火烹是也余则以为山中不常得炭且死火耳不若枯松枝为妙遇寒月多拾松实房蓄为煑茶之具更雅
　　人但知汤而不知火火然则水干是试火当先于试水也吕氏春秋伊尹説汤五味九沸九变火为之纪许次杼茶疏甘泉旋汲用之斯良丙舍在城夫岂易得故宜多汲贮以大瓮但忌新器为其火气未退易于败水亦易生虫久用则善最嫌他用水性忌木松杉为甚木桶贮水其害滋甚挈瓶为佳耳
　　沸速则鲜嫩风逸沸迟则老熟昏钝故水入铫便须急煑有松声即去盖以息其老钝蟹眼之后水有微涛是为当时大涛鼎沸旋至无声是为过时过时老汤决不堪用
　　茶注茶铫茶瓯最宜荡涤饮事甫毕余沥残叶必尽去之如或少存夺香败味每日晨兴必以沸汤涤过用极熟麻布向内拭干以竹编架覆而庋之燥处烹时取用味若龙清馥隽永甚余尝一一试之求其茶泉双絶两浙罕伍云
　　山厚者泉厚山竒者泉竒山清者泉清山幽者泉幽皆佳品也不厚则薄不竒则蠢不清则浊不幽则喧必无用矣
　　江公也众水共入其中也水共则味杂故曰江水次之其水取去人逺者盖去人逺则湛深而无荡漾之漓耳严陵濑一名七里滩盖沙石上曰濑曰滩也总谓之浙江但潮汐不及而且深澄故入陆品耳余尝清秋泊钓台下取囊中武夷金华二茶试之固一水也武夷则黄而燥冽金华则碧而清香乃知择水当择茶也鸿渐以婺州为次而清臣以白乳为武夷之右今优劣顿反矣意者所谓离其处水功其半者耶
　　去泉再逺者不能日汲须遣诚实山僮取之以免石头城下之伪苏子瞻爱玉女河水付僧调水符以取之亦惜其不得枕流焉耳故曾茶山谢送恵山泉诗有旧时水递费经营之句
　　汤嫩则茶味不出过沸则水老而茶乏惟有花而无衣乃得防瀹之耳
　　三人以上止热一炉如五六人便当两鼎炉用一童汤方调适若令兼作恐有参差
　　火必以坚木炭为上然木性未尽尚有余烟烟气入汤汤必无用故先烧令红去其烟焰兼取性力猛炽水乃易沸既红之后方授水器乃急扇之愈速愈妙母令手停停过之汤宁弃而再烹
　　茶不宜近阴室防房市喧小儿啼野性人僮奴相閧酷热斋舍
　　罗廪茶解茶色白味甘鲜香气扑鼻乃为精品茶之精者淡亦白浓亦白初泼白久贮亦白味甘色白其香自溢三者得则俱得也近来好事者或虑其色重一注之水投茶数片味固不足香亦窅然终不免水厄之诮虽然尤贵择水香以兰花为上蚕豆花次之
　　煑茗须甘泉次梅水梅雨如膏万物赖以滋养其味独甘梅后便不堪饮大瓮满贮投伏龙肝一块以澄之即灶中心干土也乗热投之
　　李南金谓当背二渉三之际为合量此真赏鉴家言而罗鹤林惧汤老欲于松风涧水后移瓶去火少待沸止而瀹之此语亦未中窽殊不知汤既老矣虽去火何救防
　　贮水瓮须置于阴庭覆以纱帛使昼挹天光夜承星露则英华不散灵气常存假令压以木石封以纸箬暴于日中则内闭其实外耗其精水神敝矣水味败矣考槃余事今之茶品与茶经逈异而烹制之法亦与蔡陆诸人全不同矣
　　始如鱼目微微有声为一沸缘边涌泉如连珠为二沸奔涛溅沫为三沸其法非活火不成若薪火方交水釡才炽急取旋倾水气未消谓之懒若人过百息水逾十沸始取用之汤已失性谓之老老与懒皆非也夷门广牍虎邱石泉旧居第三渐品第五以石泉渟皆雨泽之积渗窦之潢也况阖庐墓隧当时石工多閟死僧众上栖不能无秽浊渗八虽名陆羽泉非天然水道家服食禁尸气也
　　六砚斋笔记武林西湖水取贮大缸澄淀六七日有风雨则覆晴则露之使受日月星之气用以烹茶甘淳有味不逊慧麓以其溪谷奔注浸凝渟非复一水取精多而味自足耳以是知凡有湖陂大浸处皆可贮以取澄絶胜浅流阴井昏滞腥薄不堪防试也
　　古人好竒饮中作百花熟水又作五色饮及氷蜜糖药种种各殊余以为皆不足尚如值精茗适乏细劚松枝瀹汤潄咽而已
　　竹嬾茶衡处处茶皆有然胜处未暇悉品姑防近道日御者虎邱气芳而味薄乍入盎菁英浮动鼻端拂拂如兰初析经喉吻亦快然然必恵麓水甘醇足佐其寡薄龙井味极腆厚色如淡金气亦沉寂而咀咽之久鲜腴潮舌又必借虎跑空寒熨齿之泉发之然后饮者领隽永之滋无昏滞之恨耳
　　松雨斋运泉约吾辈竹雪神期松风齿颊暂随饮啄人间终拟逍遥物外名山未即尘海何辞然而捜竒炼句液沥易枯涤滞洗茗泉不废月团三百喜折鱼缄槐火一篝惊翻蟹眼陆季疵之著述既奉典刑张又新之编摩能无鼔吹昔卫公宦达中书颇烦递水杜老潜居防峡险叫湿云今者环处恵麓逾二百里而遥问渡松陵不三四日而致登新捐旧转手竗若辘轳取便费廉用力省于桔橰凡吾清士咸赴嘉盟
　　运恵水每坛偿舟力费银三分　水坛坛价及坛盖自备不计　水至走报各友令人自擡　毎月上旬敛银中旬运水月运一次以致清新
　　愿者书号于左以便登册并开坛数如数付银某月某日付　松雨斋主人谨订
　　岕茶彚钞烹时先以上品泉水涤烹器务鲜务洁次以热水涤茶叶水若太滚恐一涤味损当以竹筯夹茶于涤器中反覆洗荡去尘土黄叶老梗既尽乃以手搦干置涤器内盖定少刻开眎色青香冽急取沸水泼之夏先贮水入茶冬先贮茶入水
　　茶色贵白然白亦不难泉清瓶洁叶少水洗旋烹旋啜其色自白然真味抑郁徒为目食耳若取青緑则天池松萝及岕之最下者虽冬月色亦如苔衣何足为妙若余所收真洞山茶自谷雨后五日者以汤荡澣贮壶良久其色如玉至冬则嫩緑味甘色淡韵清气醇亦作婴儿肉香而芝芬浮荡则虎邱所无也
　　洞山茶系岕茶德全策勲惟归洗控沸汤泼叶即起洗鬲敛其出液汤可下指即下洗鬲排荡沙沫复起并指控干闭之茶藏投盖他茶欲按时分投惟岕既经洗控神理绵绵止须上投耳
　　天下名胜志宜兴县湖汶镇有于潜泉窦穴濶二尺许状如井其源洑流潜通味颇甘冽唐修茶贡此泉亦递进洞庭缥缈峰西北有水月寺寺东入小青坞有泉莹澈甘凉冬夏不涸宋李弥大名之曰无碍泉
　　安吉州碧玉泉为冠清可鉴发香可瀹茗
　　徐献忠水品泉甘者试称之必厚重其所由来者逺大使然也江中南零水自岷江发源数千里始澄于两石间其性亦重厚故甘也
　　处士茶经不但择水其火用炭或劲薪其炭曽经燔为腥气所及及膏木败器不用之古人辨劳薪之味殆有防也
　　山深厚者雄大者气盛丽者必出佳泉
　　张大复梅花笔谈茶性必发于水八分之茶遇十分之水茶亦十分矣八分之水试十分之茶茶只八分耳岩栖幽事黄山谷赋汹汹乎如涧松之发清吹浩浩乎如春空之行白云可谓得煎茶三昧
　　剑扫煎茶乃韵事须人品与茶相得故其法徃徃于高流隠逸有烟霞泉石磊块胸次者
　　涌幢小品天下第四泉在上饶县北茶山寺唐陆鸿渐寓其地即山种茶酌以烹之品其等为第四邑人尚书杨麒读书于此因取以为号
　　余在京三年取汲德胜门外水烹茶最佳
　　大内御用井亦西山泉脉所灌真天汉第一品陆羽所不及载
　　俗语芒种逢壬便立霉霉后积水烹茶甚香冽可久藏一交夏至便逈别矣试之良验
　　家居苦泉水难得自以意取寻常水煑滚入大磁罁置庭中避日色俟夜天色皎洁开罁受露凡三夕其清澈底积垢二三寸亟取出以坛盛之烹茶与恵泉无异闻龙它泉记吾乡四邮皆山泉水在在有之然皆淡而不甘独所谓它泉者其源出自四明自洞抵埭不下三数百里水色蔚蓝素砂白石见底清寒甘滑甲于郡中
　　玉堂丛语黄諌常作京师泉品郊原玉泉第一京城文华殿东大庖井第一后谪广州评泉以鸡爬井为第一更名学士泉
　　吴栻云武夷泉出南山者皆洁冽味短北山泉味逈别盖两山形似而脉不同也予携茶具共访得三十九处其最下者亦无硬冽气质
　　王新城陇蜀余闻百花潭有巨石三水流其中汲之煎茶清冽异于他水
　　居易録济源县段少司空园是玉川子煎茶处中有二泉或曰玉泉去盘谷不十里门外一水曰漭水出王屋山按通志玉泉在泷水上卢仝煎茶于此今水经注不载
　　分甘余话一水水名也郦元水经注渭水又东防一水发源吴山地里志吴山古汧山也山下石穴水溢石空悬波侧注按此即一水之源在灵应峰下所谓西镇灵湫是也余丙子祭告西镇常品茶于此味与西山玉泉极相似
　　古夫于亭杂録唐刘伯刍品水以中泠为第一恵山虎邱次之陆羽则以康王谷为第一而次以恵山古今耳食者遂以为不易之论其实二子所见不过江南数百里内之水逺如峡中虾蟇碚才一见耳不知大江以北如吾郡发地皆泉其著名者七十有二以之烹茶皆不在恵泉之下宋李文叔格非郡人也尝作济南水记与洛阳名园记并惜水记不存无以正二子之陋耳谢在杭品平生所见之水首济南趵突次以益都孝妇泉【在顔神镇】青州范公泉而尚未见章邱之百脉泉右皆吾郡之水二子何尝多见予尝题王秋史【苹】二十四泉草堂云翻怜陆鸿渐跬歩限江东正此意也
　　陆次云湖壖杂记龙井泉从龙口中泻出水在池内其气恬然若游人注视久之忽波澜涌起如欲雨之状张鹏翮奉使日记葱岭干涧侧有旧二井从旁掘地七八尺得水甘冽可煑茗字之曰塞外第一泉
　　广舆记永平滦州有扶苏泉甚甘冽秦太子扶苏尝憩此
　　江宁摄山千佛岭下石壁上刻隶书六字曰白乳泉试茶亭
　　钟山八功德水一清二冷三香四柔五甘六净七不饐八蠲疴
　　丹阳玉乳泉唐刘伯蒭论此水为天下第四
　　宁州双井在黄山谷所居之南汲以造茶絶胜他处杭州孤山下有金沙泉唐白居易尝酌此泉甘美可爱视其地沙光灿如金因名
　　安陆府沔阳有陆子泉一名文学泉唐陆羽嗜茶得泉以试故名
　　增订广舆记玉泉山泉出石罅间因凿石为螭头泉从口出味极甘美潴为池广三丈东跨小石桥名曰玉泉垂虹
　　武夷山志山南虎啸岩语儿泉浓若停膏泻杯中鉴毛发味甘而博啜之有软顺意次则天柱三敲泉而茶园喊泉又可伯仲矣北山泉味逈别小桃源一泉高地尺许汲不可竭谓之髙泉纯逺而逸致韵双发愈啜愈想愈深不可以味名也次则接笋之仙掌露其最下者亦无硬冽气质
　　中山传信録琉球烹茶以茶末杂细粉少许入碗沸水半瓯用小竹帚搅数十次起沫满瓯面为度以敬客且有以大螺殻烹茶者
　　随见録安庆府宿松县东门外孚玉山下福昌寺旁井曰龙井水味清甘瀹茗甚佳质与溪泉较重




　　续茶经卷下之一
　　钦定四库全书
　　续茶经卷下之二
　　补主事陆廷灿撰
　　六茶之饮
　　卢仝茶歌日髙丈五睡正浓军将扣门惊周公口諌议送书信白绢斜封三道印开缄宛见諌议面手阅月团三百片闻道新年入山里蛰虫惊动春风起天子未尝阳羡茶百草不敢先开花仁风暗结珠蓓蕾先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反闗无俗客纱防笼头自煎吃碧云引风吹不断白花浮光凝椀面一椀喉吻润二椀破孤闷三椀捜枯肠惟有文字五千卷四椀发轻汗平生不平事尽向毛孔散五椀肌骨清六椀通仙灵七椀吃不得也唯觉两腋习习清风生
　　唐冯防记事珠建人谓鬭茶曰茗战
　　北堂书钞杜育荈赋云茶能调神和内解倦除慵续博物志南人好饮茶孙皓以茶与韦曜代酒谢安诣陆纳设茶果而已北人初不识此唐开元中泰山灵岩寺有降魔师教学禅者以不寐法令人多作茶饮因以成俗
　　大观茶论防茶不一以分轻清重浊相稀稠得中可欲则止桐君録云若有饽饮之宜人虽多不为贵也夫茶以味为上香甘重滑为味之全惟北苑壑源之品兼之卓絶之品真香灵味自然不同
　　茶有真香非龙麝可拟要须蒸及熟而压之及干而研研细而造则和美具足入盏则馨香四达秋爽洒然防茶之色以纯白为上真青白为次灰白次之黄白又次之天时得于上人力尽于下茶必纯白青白者蒸压防生灰白者蒸压过熟压膏不尽则色青暗焙火太烈则色昏黒
　　苏文忠集予去黄十七年复与彭城张圣途丹阳陈辅之同来院僧梵英葺治堂宇比旧加严洁茗饮芳冽予问此新茶耶英曰茶性新旧交则香味复予尝见知琴者言琴不百年则桐之生意不尽缓急清浊常与雨旸寒暑相应此理与茶相近故并记之
　　王焘集外台秘要有代茶饮子诗云格韵高絶惟山居逸人乃当作之予尝依法治服其利膈调中信如所云而其气味乃一帖煮散耳与茶了无干渉
　　月茶诗环非环玦非玦中有迷离玉兔儿一似佳人裙上月月圆还缺缺还圎此月一缺圎何年君不见鬭茶公子不忍鬭小团上有双啣绶双飞鸾
　　坡公尝游杭州诸寺一日饮酽茶七椀戏书云示病维摩原不病在家灵运已忘家何须魏帝一丸药且尽卢仝七椀茶
　　侯鲭録东坡论茶除烦已腻世固不可一日无茶然闇中损人不少故或有忌而不饮者昔人云自茗饮盛后人多患气患黄虽损益相半而消阴助阳益不偿损也吾有一法常自珍之每食已辄以浓茶潄口颊腻既去而脾胃不知凡肉之在齿间得茶潄涤乃尽消缩不觉脱去毋烦挑刺也而齿性便苦縁此渐坚密蠧疾自已矣然率用中茶其上者亦不常有间数日一啜亦不为害也此大是有理而人罕知者故详述之
　　白玉蟾茶歌味如甘露胜醍醐服之顿觉沉疴苏身轻便欲登天衢不知天上有茶无
　　唐庚鬭茶记政和三年三月壬戌二三君子相与鬭茶于寄傲斋予为取龙塘水烹之而苐其品吾闻茶不问团銙要之贵新水不问江井要之贵活千里致水伪固不可知就令识真已非活水今我提瓶走龙塘无数千歩此水宜茶昔人以为不减清逺峡每歳新茶不过三月至矣罪戾之余得与诸公从容谈笑于此汲泉煮茗以取一时之适此非吾君之力欤
　　蔡襄茶録茶色贵白而饼茶多以珍膏油【去声】其面故有青黄紫黑之异善别茶者正如相工之视人气色也隠然察之于内以肉理润者为上既已末之黄白者受水昏重青白者受水详明故建安人鬭试以青白胜黄白张淏云谷杂记饮茶不知起于何时欧阳公集古録跋云茶之见前史盖自魏晋以来有之予按晏子春秋婴相齐景公时食脱粟之饭炙三弋五卵茗菜而已又汉王褒僮约有五阳【一作武都】买茶之语则魏晋之前已有之矣但当时虽知饮茶未若后世之盛也考郭璞注尔雅云树似栀子冬生叶可煮作羮饮然茶至冬味苦岂可作羮饮耶饮之令人少睡张华得之以为异闻遂载之博物志非但饮茶者鲜识茶者亦鲜至唐陆羽着茶经三篇言茶甚备天下益知饮茶其后尚茶成风囬纥入朝始驱马市茶德宗建中间赵赞始兴茶税兴元初虽诏罢贞元九年张滂复奏请歳得緍钱四十万今乃与盐酒同佐国用所入不知防倍于唐矣
　　品茶要録余尝论茶之精絶者其白合未开其细如麦盖得青阳之轻清者也又其山多砂石而号佳品者皆在山南盖得朝阳之和者也余尝事闲乗晷景之明净适亭轩之潇洒一一皆取品试既而神水生于华池愈甘而新其有助乎昔陆羽号为知茶然羽之所知者皆今之所谓茶草何防如鸿渐所论蒸笋并叶畏流其膏盖草茶味短而淡故常恐去其膏建茶力厚而甘故惟欲去其膏又论福建为未详徃得之其味极佳由是观之鸿渐其未至建安欤
　　谢宗论茶候蟾背之芳香观虾目之沸涌故细沤花泛浮饽云腾昏俗尘劳一啜而散
　　黄山谷集品茶一人得神二人得趣三人得味六七人是名施茶
　　沈存中夣溪笔谈芽茶古人谓之雀舌麦颗言其至嫩也今茶之美者其质素良而所植之土又美则新芽一发便长寸余其细如鍼惟芽长为上品以其质干土力皆有余故也如雀舌麦颗者极下材耳乃北人不识误为品题予山居有茶论且作尝茶诗云谁把嫩香名雀舌定来北客未曽尝不知灵草天然异一夜风吹一寸长
　　遵生八牋茶有真香有佳味有正色烹防之际不宜以珍果香草杂之夺其香者松子柑橙莲心木梅花茉莉蔷薇木樨之类是也夺其色者柿饼胶枣火桃杨梅橘饼之类是也凡饮佳茶去果方觉清絶杂之则味无辨矣若欲用之所宜则惟核桃榛子仁杏仁榄仁栗子鸡头银杏之类或可用也
　　徐渭煎茶七类茶入口先须灌潄次复徐啜俟甘津潮舌乃得真味若杂以花果则香味俱夺矣
　　饮茶宜凉台静室明牕曲几僧寮道院松风竹月晏坐行吟清谈把巻
　　饮茶宜翰卿墨客缁衣羽士逸老散人或轩冕中之超轶世味者
　　除烦雪滞涤酲破睡谭渴书倦是时茗椀策勲不减凌烟
　　许次杼茶疏握茶手中俟汤入壶随手投茶定其浮沉然后泻啜则乳嫩清滑而馥郁于鼻端病可令起疲可令爽
　　一壶之茶只堪再巡初巡鲜美再巡甘醇三巡则意味尽矣余尝与客戏论初巡为婷婷嬝嬝十三余再巡为碧玉破年三巡以来緑叶成阴矣所以茶注宜小小则再巡已终宁使余芬剰馥尚留叶中犹堪饭后供啜之用
　　人必各手一瓯毋劳送再巡之后清水涤之
　　若巨器屡巡满中泻饮待停少温或求浓苦何异农匠作劳但资口腹何论品赏何知风味乎
　　煮泉小品唐人以对花啜茶为杀风景故王介甫诗云金谷千花莫漫煎其意在花非在茶也余意以为金谷花前信不宜矣若把一瓯对山花啜之当更助风景又何必羔儿酒也
　　茶如佳人此论最妙但恐不宜山林间耳昔苏东坡诗云从来佳茗似佳人曽茶山诗云移人尤物众谈夸是也若欲称之山林当如毛女麻姑自然仙丰道骨不凂烟霞若夫桃脸栁腰亟宜屏诸销金帐中母令汚我泉石
　　茶之团者片者皆出于碾硙之末既损真味复加油垢即非佳品总不若今之芽茶也盖天然者自胜耳曽茶山日铸茶诗云宝銙自不乏山芽安可无苏子瞻壑源试焙新茶诗云要知玉雪心肠好不是膏油首面新是也且末茶瀹之有屑滞而不爽知味者当自辨之煮茶得宜而饮非其人犹汲乳泉以灌蒿莸罪莫大焉饮之者一吸而尽不暇辨味俗莫甚焉
　　人有以梅花菊花茉莉花荐茶者虽风韵可赏究损茶味如品佳茶亦无事此今人荐茶类下茶果此尤近俗是纵佳者能损茶味亦宜去之且下果则必用匙若金银大非山居之器而铜又生鉎皆不可也若旧称北人和以酥酪蜀人入以白土此皆蛮饮固不足责
　　罗廪茶解茶通仙灵然有妙理
　　山堂夜坐汲泉煮茗至水火相战如听松涛倾泻入杯云光防灔此时幽趣故难与俗人言矣
　　顾元庆茶谱品茶八要一品二泉三烹四器五试六七侣八勋
　　张源茶録饮茶以客少为贵众则喧喧则雅趣乏矣独啜曰幽二客曰胜三四曰趣五六曰汛七八曰施酾不宜早饮不宜迟酾早则茶神未发饮迟则妙馥先消
　　云林遗事倪元镇素好饮茶在恵山中用核桃松子肉和真粉成小磈如石状置于茶中饮之名曰清泉白石茶
　　闻龙茶笺东坡云蔡君谟嗜茶老病不能饮日烹而玩之可发来者之一笑也孰知千载之下有同病焉余尝有诗云年老躭弥甚脾寒量不胜去烹而玩之者防希矣因忆老友周文甫自少至老茗椀薫炉无时暂废饮茶日有定期旦明晏食禺中晡时下舂黄昏凡六举而客至烹防不与焉夀八十五无疾而卒非宿植清福乌能毕世安享视好而不能饮者所得不既多乎尝蓄一龚春壶摩挲宝爱不啻掌珠用之既久外类紫玉内如碧云真竒物也后以殉塟
　　快雪堂漫録昨同徐茂吴至老龙井买茶山民十数家各出茶茂吴以次防试皆以为赝曰真者甘香而不冽稍冽便为诸山赝品得一二两以为真物试之果甘香若兰而山民及寺僧反以茂吴为非吾亦不能置辨伪物乱真如此茂吴品茶以虎邱为第一常用银一两余购其斤许寺僧以茂吴精鉴不敢相欺他人所得虽厚价亦赝物也子晋云本山茶叶微带黑不甚青翠防之色白如玉而作寒豆香宋人呼为白云茶稍緑便为天池物天池茶中杂数茎虎邱则香味逈别虎邱其茶中王种耶岕茶精者庶防妃后天池龙井便为臣种其余则民种矣
　　熊明遇岕山茶记茶之色重味重香重者俱非上品松罗香重六安味苦而香与松罗同天池亦有草莱气龙井如之至云雾则色重而味浓矣尝啜虎邱茶色白而香似婴儿肉真称精絶
　　邢士襄茶说夫茶中着料碗中着果譬如玉貎加脂蛾眉染黛翻累本色矣
　　冯可賔岕茶牋茶宜无事佳客幽坐吟咏挥翰倘佯睡起宿酲清供精舍防心赏鉴文僮茶忌不如法恶具主客不韵冠裳苛礼荤肴杂陈忙冗壁间案头多恶趣谢在杭五杂组昔人谓杨子江心水山顶上茶山在蜀雅州其中峯顶尤极险秽虎狼蛇虺所居采得其茶可蠲百疾今山东人以阴山下石衣为茶当之非矣然阴茶性亦冷可治胃热之病
　　凡花之竒香者皆可防汤遵生八牋云芙蓉可为汤然今牡丹蔷薇玫瑰桂菊之属采以为汤亦觉清逺不俗但不若茗之易致耳
　　北方栁芽初茁者采之入汤云其味胜茶曲阜孔林楷木其芽可以烹饮闽中佛手柑橄榄为汤饮之清香色味亦旗枪之亚也又或以菉豆微炒投沸汤中倾之其色正緑香味亦不减新茗偶宿荒村中覔茗不得者可以此代也
　　谷山笔麈六朝时北人犹不饮茶至以酪与之较惟江南人食之甘至唐始兴茶税宋元以来茶目遂多然皆蒸干为末如今香饼之制乃以入贡非如今之食茶止采而烹之也西北饮茶不知起于何时本朝以茶易马西北以茶为药疗百病皆瘥此亦前代所未有也金陵事思屯乾道人见万镃手软膝酸云系五藏皆火不必服药惟武夷茶能解之茶以东南枝者佳采得烹以涧泉则茶立若以井水即横
　　六研斋笔记茶以芳冽洗神非读书谈道不宜亵用然非真正契道之士茶之韵味亦未易评量尝笑时流持论贵嘶声之曲无色之茶嘶近于哑古之绕梁遏云竟成钝置茶若无色芳冽必减且芳与鼻触冽以舌受色之有无目之所审根境不相摄而取于彼何其悖耶何其谬耶
　　虎邱以有芳无色擅茗事之品顾其馥郁不胜兰芷止与新剥荳花同调鼻之消受亦无防何至于入口淡于勺水清泠之渊何地不有乃烦有司章程作僧流棰楚防
　　紫桃轩杂缀天目清而不醨苦而不螫正堪与缁流潄涤笋蕨石濑则太寒俭野人之饮耳松罗极精者方堪入供亦浓辣有余甘芳不足恰如多财贾人纵复蕴借不免作蒜酪气分水贡芽出本不多大叶老根泼之不动入水煎成畨有竒味荐此茗时如得千年松栢根作石鼎薫燎乃足称其老气
　　鸡苏佛橺榄仙宋人咏茶语也鸡苏即薄荷上口芳辣橺榄久咀囬甘合此二者庶得茶蕴曰仙曰佛当于空虚寂中嘿嘿证入不具是舌根者终难与説也赏名花不宜更度曲烹精茗不必更焚香恐耳目口鼻互牵不得全领其妙也
　　精茶不宜泼饭更不宜沃醉以醉则燥渴将灭裂吾上味耳精茶岂止当为俗客吝倘是日汨汨尘务无好意绪即烹就宁俟冷以灌兰断不令俗肠汚吾茗君也罗山庙后岕精者亦芬芳回甘但嫌稍浓乏云露清空之韵以兄虎邱则有余以父龙井则不足
　　天地通俗之才无逺韵亦不致呕哕寒月诸茶黣无色而彼独翠緑媚人可念也
　　屠赤水云茶于谷雨晴明日采制者能治痰疗百疾
　　类林新咏顾彦先曰有味如臛饮而不醉无味如茶饮而醒焉醉人何用也
　　徐文长秘集致品茶宜精舍宜云林宜磁瓶宜竹灶宜幽人雅士宜衲子仙朋宜永昼清谈宜寒宵兀坐宜松月下宜花鸟间宜清流白石宜緑藓苍苔宜素手汲泉宜红妆扫雪宜船头吹火宜竹里飘烟
　　芸窓清玩茅一相云余性不能饮酒而独躭味于茗清泉白石可以濯五脏之汚可以澄心气之哲服之不已觉两腋习习清风自生吾读醉乡记未尝不神游焉而间与陆鸿渐蔡君谟上下其议则又爽然自释矣三才藻异雷鸣茶产山顶雷发收之服三两换骨四两为地仙
　　闻雁斋笔记赵长白自言吾生平无他幸但不曽饮井水耳此老子茶可谓能尽其性者今亦老矣甚穷大都不能如曩时犹摩挲万卷中作茶史故是天壤间多情人也
　　袁宏道瓶花史赏花茗赏者上也谭赏者次也酒赏者下也
　　茶谱博物志云饮真茶令人少眠此是实事但茶佳乃效且须末茶饮之如叶烹者不效也
　　太平清话琉球国亦晓烹茶设古鼎于几上水将沸时投茶末一匙以汤沃之少顷奉饮味清香
　　藜牀沈余长安妇女有好事者曾侯家睹彩牋曰一轮初满万户皆清若乃狎处衾帏不惟辜负蟾光窃恐嫦娥生妒涓于十五十六二宵聨女伴同志者一茗一炉相从卜夜名曰伴嫦娥凡有氷心竚垂玉允朱门龙氏拜启【陆濬原】
　　沈周跋茶録樵海先生真隠君子也平日不知朱门为何物日偃仰于青山白云堆中以一瓢消磨半生盖实得品茶三昧可以羽翼桑苎翁之所不及即谓先生为茶中董狐可也
　　王晫快説续记春日看花郊行一二里许足力小疲口亦少渴忽逢解事僧邀至精舍未通姓名便进佳茗踞竹牀连啜数瓯然后言别不亦快防
　　卫泳枕中秘读罢吟余竹外茶烟轻飏花深酒后铛中声响初浮个中风味谁知卢居士可与言者心下快活自省黄宜州岂欺我防
　　江之兰文房约诗书涵圣脉草木栖神明一草一木当其含香吐艳倚槛临窓真足赏心悦目助我幽思亟宜烹顶石花悠然啜饮
　　扶舆沆瀣往来于竒峰怪石间结成佳茗故幽人逸士纱防笼头自煎自吃车声羊肠无非火茍饮不尽且潄弃之是又呼陆羽为茶博士之流也
　　高士竒天禄识余饮茶或云始于梁天监中见洛阳伽蓝记非也按吴志韦曜孙皓每防飨无不竟日曜不能饮密赐茶荈以当酒如此言则三国时已知饮茶矣逮唐中世茶遂与煮海相抗迄今国计赖之
　　中山信録琉球茶瓯颇大斟茶止二三分用菓一小块贮匙内此学中国献茶法也
　　王复礼茶説花晨月夕贤主嘉賔纵谈古今品茶次苐天壤间更有何乐奚俟脍鲤炰羔金罍玉液痛饮狂呼始为得意也范文正公云露芽错落一畨荣缀玉含珠散嘉树鬭茶味兮轻醍醐鬭茶香兮薄兰芷沈心斋云香含玉女峯头露润带珠洞口云可称岩茗知己陈鉴虎邱茶经注补鉴亲采数嫩叶与茶侣汤愚公小焙烹之真作荳花香昔之鬻虎邱茶者尽天池也陈鼎滇黔纪游贵州罗汉洞深十余里中有泉一其色如黝甘香清冽煮茗则色如渥丹饮之唇齿皆赤七日乃复
　　瑞草论云茶之为用味寒若热渇凝闷胸目涩四肢烦百节不舒聊四五啜与醍醐甘露抗衡也
　　本草拾遗茗味苦微寒无毒治五脏邪气益意思令人少卧能轻身明目去痰消渴利水道
　　蜀雅州名山茶有露鋑芽籛芽皆云火前者言采造于禁火之前也火后者次之又有枳殻芽枸杞芽枇杷芽皆治风疾又有皂荚芽槐芽栁芽乃上春摘其芽和茶作之故今南人输官茶往往杂以众叶惟茅芦竹箬之类不可以入茶自余山中草木芽叶皆可和合而椿柿叶尤竒真茶性极冷惟雅州顶出者温而主疗疾李时珍本草服葳灵仙土茯苓者忌饮茶
　　羣芳谱疗治方气虚头痛用上春茶末调成膏置瓦盏内覆转以巴豆四十粒作一次烧烟熏之晒干乳细每服一匙别入好茶末食后煎服立効　又赤白痢下以好茶一斤炙捣为末浓煎一二盏服久痢亦宜　又二便不通好茶生芝蔴各一撮细嚼滚水冲下即通屡试立效如嚼不及擂烂滚水送下
　　随见録苏文忠集载宪宗赐马总治泄痢腹痛方以生姜和皮切碎如粟米用一大钱并草茶相等煎服元祐二年文潞公得此疾百药不效服此方而愈






　　续茶经卷下之二
<子部,谱录类,飮馔之属,续茶经>
　　钦定四库全书
　　续茶经卷下之三
　　补主事陈廷灿撰
　　七茶之事
　　晋书温峤表遣取供御之调条列真上茶千片茗三百大薄
　　洛阳伽蓝记王肃初入魏不食羊肉及酪浆等物常饭鲫鱼羮渴饮茗汁京师士子道肃一饮一斗号为漏巵后数年髙祖见其食羊肉酪粥甚多谓肃曰羊肉何如鱼羮茗饮何如酪浆肃对曰羊者是陆产之最鱼者乃水族之长所好不同并各称珍以味言之甚是优劣羊比齐鲁大邦鱼比邾莒小国唯茗不中与酪作奴髙祖大笑彭城王勰谓肃曰卿不重齐鲁大邦而爱邾莒小国何也肃对曰乡曲所羙不得不好彭城王复谓曰卿明日顾我为卿设邾莒之食亦有酪奴因此呼茗饮为酪奴时给事中刘缟慕肃之风専习茗饮彭城王谓缟曰卿不慕王侯八珍而好苍头水厄海上有逐臭之夫里内有学颦之妇以卿言之即是也葢彭城王家有吴奴故以此言戯之后梁武帝子西丰侯萧正徳归降时元乂欲为设茗先问卿于水厄多少正徳不晓乂意答曰下官生于水乡而立身以来未遭阳侯之难元乂与举坐之客皆笑焉
　　海録碎事晋司徒长史王蒙字仲祖好饮茶客至辄饮之士大夫甚以为苦毎欲蒙必云今日有水厄续捜神记桓宣武有一督将因时行病后虚热更能饮复茗一斛二斗乃饱才减升合便以为不足非复一日家贫后有客造之正遇其饮复茗亦先闻世有此病仍令更进五升乃大吐有一物出如升大有口形质缩绉状似牛肚客乃令置之于盆中以一斛二斗复浇之此物噏之都尽而止觉小胀又増五升便悉混然从口中涌出既吐此物其病遂瘥或问之此何病客答云此病名斛二瘕
　　潜确类书进士权纾文云隋文帝微时梦神人易其脑骨自尔脑痛不止后遇一僧曰山中有茗草煮而饮之当愈帝服之有效由是人竞采啜因为之赞其畧曰穷春秋演河图不如载茗一车
　　唐书太和七年罢吴蜀冬贡茶太和九年王涯献茶以涯为榷茶使茶之有税自涯始十二月诸道盐铁转运榷茶使令孤楚奏榷茶不便于民从之
　　陆嗜茶置园顾渚山下嵗取租茶自判品第张又新为水説七种其二恵山泉三虎邱井六淞江水人助其好者虽百里为致之日登舟设篷席赍束书茶灶笔牀钓具往来江湖间俗人造门罕觏其面时谓江湖散人或号天随子甫里先生自比涪翁渔父江上丈人后以髙士徴不至
　　国史补故老云五十年前多患热黄坊曲有专以烙黄为业者灞浐诸水中常有昼坐至暮者谓之浸黄近代悉无而病腰脚者多乃饮茶所致也
　　韩晋公滉闻奉天之难以夹练囊盛茶末遣健歩以进党鲁使西番烹茶帐中番使问何为者鲁曰涤烦消渴所谓茶也番使曰我亦有之取出以示曰此夀州者此顾渚者此蕲门者
　　唐赵璘因话録陆羽有文学多奇思无一物不尽其妙茶术最着始造煎茶法至今鬻茶之家陶其像置炀突间祀为茶神云宜茶足利巩县为甆偶人号陆鸿渐买十茶器得一鸿渐市人沽茗不利辄灌注之复州一老僧是陆僧弟子常诵其六羡歌且有追感陆僧诗唐吴晦摭言郑光业防试夜有同人突入吴语曰必先必先可相容否光业为辍半铺之地其人曰仗取一杓水更托煎一椀茶光业欣然为取水煎茶居二日光业状元及第其人啓谢曰既烦取水更便煎茶当时不识贵人凡夫肉眼今日俄为后进穷相骨头
　　唐李义山杂纂富贵相药碾茶声
　　唐冯贽烟花记建阳进茶油花子饼大小形制各别极可爱宫嫔缕金于面皆以淡妆以此花饼施于鬓上时号北苑妆
　　唐玉泉子崔蠡知制诰丁太夫人忧居东都里第时尚苦节啬四方寄遗茶药而已不纳金帛不异寒素顔鲁公帖廿九日南寺通师设茶防咸来静坐离诸烦恼亦非无益足下此意语虞十一不可自外耳顔真卿顿首顿首
　　开元遗事逸人王休居太白山下日与僧道异人往还每至冬时取溪氷敲其晶莹者煮建茗共賔客饮之李邺侯家皇孙奉节王好诗初煎茶加酥椒之类遗泌求诗泌戏赋云旋沫翻成碧玉池添酥散出琉璃眼奉节王即徳宗也
　　中朝故事有人授舒州牧赞皇公徳裕谓之曰到彼郡日天柱峯茶可恵数角其人献数十斤李不受明年罢郡用意精求获数角投之李阅而受之曰此茶可以消酒食毒乃命烹一觥沃于肉食内以银合闭之诘旦视其肉已化为水矣众服其广识
　　段公路北户録前朝短书杂説呼茗为薄为夹又梁科律有薄茗千夹云云
　　唐苏鹗杜阳杂编唐徳宗毎赐同昌公主馔其茶有緑华紫英之号
　　鳯翔退耕传元和时馆阁汤饮待学士者煎麒麟草温庭筠采茶録李约字存博汧公子也一生不近粉黛雅度简逺有山林之致性嗜茶能自煎尝谓人曰当使汤无妄沸庶可养茶始则鱼目散布微微有声中则四际泉涌累累若贯珠终则腾波鼓浪水气全消此谓老汤三沸之法非活火不能成也客至不限瓯数竟日爇火执持茶器弗倦曽奉使行至陜州硖石县东爱其渠水清流旬日忘发
　　南部新书杜豳公悰位极人臣富贵无比尝与同列言平生不称意有三其一为澧州刺史其二贬司农卿其三自西川移镇广陵舟次瞿塘为骇浪所惊左右呼唤不至渴甚自泼汤茶吃也
　　大中三年东都进一僧年一百二十嵗宣皇问服何药而致此僧对曰臣少也贱不知药性本好茶至处惟茶是求或出日过百余椀如常日亦不下四五十椀因赐茶五十斤令居保夀寺名饮茶所曰茶寮
　　有胡生者失其名以钉铰为业居霅溪而近白苹洲去厥居十余歩有古坟胡生毎瀹茗必奠酹之尝梦一人谓之曰吾性栁平生善为诗而嗜茗及死塟室在子今居之侧常衔子之恵无以为报欲教子为诗胡生辞以不能栁强之曰但率子言之当有致矣既寤试搆思果若有防助者厥后遂工焉时人谓之胡钉铰诗栁当是栁恽也【又一説】列子终于郑今墓在郊薮谓贤者之迹而或禁其樵牧焉里有胡生者性落魄家贫少为洗镜锼钉之业遇有甘果名茶羙醖辄祭于列御防之祠垄以求聪慧而思学道歴稔忽梦一人取刀划其腹以一卷书置于心腑及觉而吟咏之意皆工羙之词所得不由于师友也既成卷轴尚不弃于猥贱之业真隠者之风逺近号为胡钉铰云
　　张又新煎茶水记代宗朝李季卿刺湖州至维逢陆处士鸿渐李素熟陆名有倾盖之欢因之赴郡泊子驿将食李曰陆君善于茶盖天下闻名矣况子南零水又殊絶今者二妙千载一遇何旷之乎命军士谨信者操舟挈瓶深诣南零陆利器以俟之俄水至陆以杓其水曰江则江矣非南零者似临岸之水使曰某操舟深入见者累百敢虚绐乎陆不言既而倾诸盆至半陆遽止之又以杓之曰自此南零者矣使蹶然大骇伏罪曰某自南零赍至岸舟荡覆半至惧其尠挹岸水増之处士之鉴神鉴也其敢隠乎李与宾从数十人皆大骇愕
　　茶经本传羽嗜茶着经三篇时鬻茶者至陶羽形置炀突间祀为茶神有常伯熊者因羽论复广着茶之功御史大夫李季卿宣慰江南次临淮知伯熊善煮茗召之伯熊执器前季卿为再举杯其后尚茶成风
　　金銮宻记金銮故例翰林当直学士春晚人困则日赐成象殿茶果
　　梅妃传唐明皇与梅妃鬭茶顾诸王戏曰此梅精也吹白玉笛作惊鸿舞一座光辉鬭茶今又胜吾矣妃应声曰草木之戏悮胜陛下设使调和四海烹餁鼎鼐万乘自有宪法贱妾何能较胜负也上大悦
　　杜鸿渐送茶与杨祭酒书顾渚山中紫笋茶两片一片上太夫人一片充昆弟同歠此物但恨帝未得尝实所叹息
　　白孔六帖夀州刺史张镒以饷钱百万遗陆宣公贽公不受止受茶一串曰敢不承公之赐
　　海録碎事邓利云陆羽茶既为癖酒亦称狂
　　侯鲭録唐右补阙綦母焸【音英】博学有著述才性不饮茶尝着伐茶饮序其畧曰释滞消壅一日之利暂佳瘠气耗精终身之累斯大获益则归功茶力贻患则不咎茶灾岂非为福近易知为祸逺难见欤焸在集贤无何以热疾暴终
　　苕溪渔隠丛话义兴贡茶非旧也李栖筠典是邦僧有献佳茗陆羽以为冠于他境可荐于上栖筠从之始进万两
　　合璧事类唐肃宗赐张志和奴婢各一人志和配为夫妇号渔童樵青渔童捧钓收纶芦中鼓枻樵青苏兰薪桂竹里煎茶
　　万花谷顾渚山茶记云山有鸟如鸲鹆而小苍黄色毎至正二月作声云春起也至三四月作声云春去也采茶人呼为报春鸟
　　董逌陆羽防茶图跋竟陵大师积公嗜茶乆非渐儿煎奉不向口羽出游江湖四五载师絶于茶味代宗召师入内供奉命宫人善茶者烹以饷师一啜而罢帝疑其诈令人私访得羽召入翌日赐师斋密令羽煎茗遗之师捧瓯喜动顔色且赏且啜一举而尽上使问之师曰此茶有似渐儿所为者帝由是叹师知茶出羽见之蛮瓯志白乐天方斋刘禹锡正病酒乃以菊苗虀芦菔鲊餽乐天换取六斑茶以醒酒
　　诗话皮光业字文通最躭茗饮中表请尝新柑筵具甚丰簪绂丛集才至未顾尊罍而呼茶甚急径进一巨觥题诗曰未见甘心氏先迎苦口师众噱云此师固清髙难以疗饥也
　　太平清话卢仝自号癖王陆自号怪魁
　　潜确类书唐钱起字仲文与赵莒为茶宴又尝过长孙宅与朗上人作茶防俱有诗纪事
　　湘烟録闵康侯曰羽着茶经为李季卿所慢更着毁茶论其名疾字季疵者言为季所疵也事详传中
　　吴兴掌故録长兴啄木岭唐时吴兴昆陵二太守造茶修贡防宴于此上有境防亭故白居易有夜闻贾常州崔湖州茶山境防欢宴诗
　　包衡清赏録唐文宗谓左右曰若不甲夜视事乙夜观书何以为君尝召学士于内庭论讲经史较量文章宫人以下侍茶汤饮馔
　　名胜志唐陆羽宅在上饶县东五里羽本竟陵人初隠吴兴苕溪自号桑苎翁后寓新城时又号东冈子刺史姚骥尝诣其宅凿沼为溟渤之状积石为嵩华之形后隠士沈洪乔葺而居之
　　饶州志陆羽茶灶在余干县冠山右峯羽尝品越溪水为天下第二故思居禅寺凿石为灶汲泉煮茶曰丹炉晋张氲作元大徳时总管常福生从方士炉下得药二粒盛以金盒及归开视失之
　　续博物志物有异体而相制者翡翠屑金人气粉犀北人以鍼敲氷南人以线解茶
　　太平山川记茶叶寮五代时于履居之
　　类林五代时鲁公和凝字成绩在朝率同列递日以茶相饮味劣者有罚号为汤社
　　浪楼杂记天成四年度支奏朝臣乞假省觐者欲量赐茶药文班自左右常侍至侍郎宜各赐蜀茶三觔蜡面茶二觔武班官各有差
　　马令南唐书丰城毛炳好学家贫不能自给入庐山与诸生留讲获镪即市酒尽醉时彭防好茶而炳好酒时人为之语曰彭生作赋茶三片毛氏传诗酒半升十国春秋楚王马殷世家开平二年六月判官髙郁请聴民售茶北客收其徴以赡军从之秋七月王奏运茶河之南北以易缯纩战马仍嵗贡茶二十五万觔诏可由是属内民得自摘山造茶而收其筭嵗入万计髙另置邸阁居茗号曰八牀主人
　　荆南列传文了吴僧也雅善烹茗擅絶一时武信王时来游荆南延住紫云禅院日试其艺王大加欣赏呼为汤神奏授华亭水大师人皆目为乳妖
　　谈苑茶之精者北苑名白乳头江左有金防面李氏别命取其乳作片或号曰京挺的乳二十余品又有研膏茶即龙品也
　　释文莹玉壶清话黄夷简雅有诗名在钱忠懿王俶幕中陪樽爼二十年开寳初太祖赐俶开吴镇越崇文耀武功臣制诰俶遣夷简入谢于朝归而称疾于安溪别业保身潜遁着山居诗有宿雨一番蔬甲嫩春山防焙茗旗香之句雅喜治宅咸平中归朝为光禄寺少卿后以夀终焉
　　五杂爼建人喜鬭茶故称茗战钱氏子弟取霅上各言其中子之的数剖之以观胜负谓之战然茗犹堪战则俗矣
　　潜确类书伪闽甘露堂前有茶树两株郁茂婆娑宫人呼为清人树毎春初嫔嫱戏于其下采摘新芽于堂中设倾筐防
　　宋史绍兴四年初命四川宣抚司支茶博马
　　旧赐大臣茶有龙鳯饰明徳太后曰此岂人臣可得命有司别制入香京挺以赐之
　　宋史职官志茶库掌茶江浙荆湖建剑茶茗以给翰林诸司赏赉出鬻
　　宋史钱俶传太平兴国三年宴俶长春殿令刘鋹李煜预坐俶贡茶十万斤建茶万斤及银绢等物
　　甲申杂记仁宗朝春试进士集英殿后妃御太清楼观之慈圣光献出饼角以赐进士出七寳茶以赐考官玉海宋仁宗天圣三年幸南御庄观刈麦遂幸玊津园燕羣臣闻民舍机杼赐织妇茶防
　　陶谷清异録有得建州茶膏取作耐重儿八枚胶以金缕献于闽王曦遇通文之祸为内侍所盗转遗贵人苻昭逺不喜茶尝为同列御史防茶叹曰此物面目严冷了无和羙之态可谓冷面草也
　　孙樵送茶与焦刑部书云晚甘侯十五人遣侍斋阁此徒皆乘雷而摘拜水而和盖建阳丹山碧水之乡月涧云龛之品慎勿贱用之
　　汤悦有森伯颂葢名茶也方饮而森然严乎齿牙既乆而四肢森然二义一名非熟乎汤瓯境界者谁能目之吴僧梵川誓愿燃顶供养双林大士自往顶山结庵种茶凡三年味方全羙得絶佳者曰圣杨花吉祥蘂共不逾五觔持归供献
　　宣城何子华邀客于剖金堂酒半出嘉阳严峻所画陆羽像悬之子华因言前代惑骏逸者为马癖泥贯索者为钱癖爱子者有誉儿癖躭书者有左癖若此叟溺于茗事何以名其癖杨粹仲曰茶虽珍未离草也宜追目陆氏为甘草癖一座称佳
　　类苑学士陶谷得党太尉家姬取雪水烹团茶以饮谓姬曰党家应不识此姬曰彼麄人安得有此但能于销金帐中浅斟低唱饮羊膏儿酒耳陶深愧其言
　　胡峤飞龙涧饮茶诗云沾牙旧姓余甘氏破睡当封不夜侯陶谷爱其新奇令犹子彛和之彛应声云生凉好唤鸡苏佛回味宜称橄榄仙彛时年十二亦文词之有基址者也
　　延福宫曲宴记宣和二年十二月癸巳召宰执亲王学士曲宴于延福宫命近侍取茶具亲手注汤击拂少顷白乳浮盏面如踈星淡月顾诸臣曰此自烹茶饮毕皆顿首谢
　　宋朝纪事洪迈选成唐诗万首絶句表进夀皇宣谕阁学选择甚精备见博洽赐茶一百銙清馥香一十贴薫香二十贴金器一百两
　　干淳嵗时纪仲春上旬福建漕司进第一纲茶名北苑试新方寸小銙进御止百夸防以黄罗輭盝借以青篛裹以黄罗夹复臣封朱印外用朱漆小匣镀金鎻又以细竹丝织笈贮之凡数重此乃雀舌水芽所造一銙之值四十万仅可供数瓯之啜尔或以一二赐外邸则以生线分解转遗好事以为奇玩
　　南渡典仪车驾幸学讲书官讲讫御药防宣坐赐茶凡驾出仪卫有茶酒班殿侍两行各三十一人
　　司马光日记初除学士待诏李尧卿宣召称有勅口宣毕再拜升阶与待诏坐啜茶盖中朝旧典也
　　欧阳脩龙茶録后序皇祐中修起居注奏事仁宗皇帝屡承天问以建安贡茶并所以试茶之状谕臣论茶之舛谬臣追念先帝顾遇之恩览本流涕辄加正定书之于石以永其传
　　随手杂録子瞻在杭时一日中使至密谓子瞻曰某出京师辞官家官家曰辞了娘娘来某辞太后殿复到官家处引某至一柜子旁出此一角密语曰赐与苏轼不得令人知遂出所赐乃茶一觔封题皆御笔子瞻具劄附进称谢
　　潘中散适为处州守一日作醮其茶百二十盏皆乳花内一盏如墨诘之则酌酒人误酌茶中潘焚香再拜谢过即成乳花僚吏皆惊叹
　　石林燕语故事建州嵗贡大龙鳯团茶各二觔以八饼为觔仁宗时蔡君谟知建州始别择茶之精者为小龙团十觔以献觔为十饼仁宗以非故事命劾之大臣为请因留而免劾然自是遂为嵗额熈宁中贾清为福建运使又取小团之精者为密云龙以二十饼为觔而双袋谓之双角团茶大小团袋皆用绯通以为赐也密云龙独用黄盖专以奉玉食其后又有瑞云翔龙者宣和后团茶不复贵皆以为赐亦不复如向日之精后取其精者为銙茶嵗赐者不同不可胜纪矣
　　春渚记闻东坡先生一日与鲁直文潜诸人防饭既食骨防儿血羮客有须薄茶者因就取所碾龙团徧啜坐客或曰使龙茶能言当须称屈
　　魏了翁先茶记眉山李君铿为临卭茶官吏以故事三日谒先茶君诘其故则曰是韩氏而王号相传为然实未尝请命于朝也君曰饮食皆有先而况茶之为利不惟民生食用之所资亦马政边防之攸赖是之弗图非忘本乎于是撤旧祠而増广焉且请于郡上神之功状于朝宣赐荣号以侈神赐而驰书于靖命记成役拊掌録宋自崇宁后复榷茶法制日严私贩者固已抵罪而商贾官劵清纳有限道路有程纎悉不如令则被击断或没货出告昏愚者往往不免其侪乃目茶笼为草大虫言伤人如虎也
　　苕溪渔隠丛话欧公和刘原父州时防堂絶句云积雪犹封顶树惊雷未发建溪春中州地暖萌芽早入贡宜先百物新注时防堂造贡茶所也余以陆羽茶经考之不言州出茶惟毛文锡茶谱云州禅智寺隋之故宫寺傍蜀冈其茶甘香味如顶焉苐不知入贡之因起何时也
　　卢溪诗话双井老人以青沙蜡纸裹细茶寄人不过二两
　　青诗话大丞相李公昉尝言唐时目外镇为麤官有学士贻外镇茶有诗谢云麄官乞与真虚掷頼有诗情合得尝【外镇即薛能也】
　　玉堂杂记淳熈丁酉十一月壬寅必大轮当内直上曰卿想不甚饮比赐宴时见卿面赤赐小春茶二十銙叶世英墨五团以代赐酒
　　陈师道后山丛谈张忠定公令崇阳民以茶为业公曰茶利厚官将取之不若早自异也命拔茶而植桑民以为苦其后榷茶他县皆失业而崇阳之桑皆已成其为绢而北者嵗百万疋矣【又见名臣言行録】
　　文正李公既薨夫人诞日宋宣献公时为侍从公与其僚二十余人诣第上夀拜于下宣献前曰太夫人不饮以茶为夀探懐出之注汤以献复拜而去
　　张芸叟画墁録有唐茶品以阳羡为上供建溪北苑未着也贞元中常衮为建州刺史始蒸焙而研之谓研膏茶其后稍为饼样而穴其中故谓之一串陆羽所烹惟是草茗尔迨本朝建溪独盛采焙制作前世所未有也士大夫珍尚鉴别亦过古先丁晋公为福建转运使始制为鳯团后为龙团贡不过四十饼专拟上供即近臣之家徒闻之而未尝见也天圣中又为小团其品逈嘉于大团赐两府然止于一觔惟上大斋宿两府八人共赐小团一饼缕之以金八人析归以侈非常之赐亲知瞻玩赓唱以诗故欧阳永叔有龙茶小録或以大团赐者辄刲方寸以供佛供仙奉家庙已而奉亲并待客享子弟之用熈宁末神宗有防建州制密云龙其品又加于小团自密云龙出则二团少粗以不能两好也予元祐中详定殿试是年分为制举考第各赐三饼然亲知诛责殆将不胜
　　熙宁中苏子容使北姚麟为副曰盍载些小茶乎子容曰此乃供上之物畴敢与北人未防有贵公子使北广贮圑茶以往自尔北人非茶不纳也非小圑不贵也彼以二圑易蕃罗一疋此以一罗酬四圑少不满意即形言语近有贵貂守边以大圑为常供密云龙为好茶云
　　鹤林玉露岭南人以槟榔代茶
　　彭乘墨客挥犀蔡君谟议茶者莫敢对公发言建茶所以名重天下由公也后公制小团其品尤精于大圑一日福唐蔡叶丞秘教召公啜小圑坐乆复有一客至公啜而味之曰此非独小必有大圑杂之丞惊呼童诘之对曰本碾造二人茶继有一客至造不及即以大团兼之丞神服公之明审
　　王荆公为小学士时尝访君谟君谟闻公至喜甚自取絶品茶亲涤器烹防以待公冀公称赏公于夹袋中取消风散一撮投茶瓯中并食之君谟失色公徐曰大好茶味君谟大笑且叹公之真率也
　　鲁应龙闲括异志当湖徳藏寺有水陆斋坛往嵗富民沈忠建毎设斋施主防诚则茶现瑞花故花俨然可睹亦一异也
　　周辉清波杂志先人尝从张晋彦覔茶张答以二小诗云内家新赐密云龙只到调元六七公頼有山家供小草犹堪诗老荐春风仇池诗里识焦坑风味官焙可抗衡钻余权幸亦及我十辈遣前公试烹诗总得偶病此诗俾其子代书后误刋于湖集中焦坑产庾岭下味苦硬乆方囬甘如浮石已干霜后水焦坑新试雨前茶东坡南还囬至章贡显圣寺诗也后屡得之初非精品特彼人自以为重包裹钻权幸亦岂能望建溪之胜东京梦华録旧曹门街北山子茶坊内有仙洞仙桥士女往往夜游吃茶于彼
　　五色线骑火茶不在火前不在火后故也清明改火故曰骑火茶
　　梦溪笔谈王城东素所厚惟杨大年公有一茶囊唯大年至则取茶囊具茶他客莫与也
　　华夷花木考宋二帝北狩到一寺中有二石金刚并拱手而立神像髙大首触桁栋别无供器止有石盂香炉而已有一胡僧出入其中僧揖坐问何来帝以南来对僧呼童子防茶以进茶味甚香羙再欲索饮胡僧与童子趋堂后而去移时不出入内求之寂然空舍惟竹林间有一小室中有石刻胡僧像并二童子侍立视之俨然如献茶者
　　马永卿懒真子録王元道尝言陜西子仙姑云得道术能不食年约三十许不知其实年也陜西提刑阳翟李熙民逸老正直刚毅人也闻人所传甚异乃往青平军自騐之既见道貌髙古不觉心服因曰欲献茶一杯可乎姑曰不食茶乆矣今勉强一啜既食少顷埀两手出玉雪如也须臾所食之茶从十指甲出凝于地色犹不变逸老令就地刮取且使尝之香味如故因大奇之朱子文集与志南上人书偶得安乐茶分上廿缾陆放翁集同何元立蔡肩吾至丁东院汲泉煮茶诗云云芽近自峩眉得不减红囊顾渚春旋置风炉清樾下他年奇事属三人
　　周必大集送陆务观赴七闽提举常平茶事诗云暮年桑苎毁茶经应为征行不到闽今有云孙持使节好因贡焙祀茶人
　　梅尧臣集晏成续太祝遗双井茶五品茶具四枚近诗六十篇因赋诗为谢
　　黄山谷集有博士王休碾密云龙同事十三人饮之戏作
　　晁补之集和答曽敬之秘书见招能赋堂烹茶诗一盌分来百越春玉溪小暑却宜人红尘他日同囬首能赋堂中偶坐身
　　苏东坡集送周朝议守汉川诗云茶为西南病甿俗记二李何人折其锋矫矫六君子注二李杞与稷也六君子谓师道与侄正儒张永徽吴醇翁吕元钧宋文辅也盖是时蜀茶病民二李乃始敝之人而六君子能持正论者也
　　仆在黄州参寥自吴中来访馆之东坡一日梦见参寥所作诗觉而记其两句云寒食清明都过了石泉槐火一时新后七年仆出守钱塘而参寥始卜居西湖智果寺院院有泉出石缝间甘冷宜茶寒食之明日仆与客泛湖自孤山来谒参寥汲泉钻火烹黄蘗茶忽悟所梦诗兆于七年之前众客皆惊叹知记所载非虚语也东坡物类相感志芽茶得盐不苦而甜又云吃茶多腹胀以醋解之又云陈茶烧烟蝇速去
　　杨诚斋集谢傅尚书送茶逺饷新茗当自携大瓢走汲溪泉束涧底之散薪然折脚之石鼎烹玉尘啜香乳以享天上故人之恵愧无胸中之书传但一味搅破菜园耳
　　郑景龙续宋百家诗本朝孙志举有访王主簿同泛菊茶诗
　　吕元中丰乐泉记欧阳公既得酿泉一日防客有以新茶献者公勅汲泉瀹之汲者道仆覆水伪汲他泉代公知其非酿泉诘之乃得是泉于幽谷山下因名丰乐泉侯鲭録黄鲁直云烂蒸同州羊沃以杏酪食之以不以筯抹南京麫作槐叶冷淘糁以襄邑熟猪肉炊共城香稻用吴人鲙松江之鲈既饱以康山谷泉烹曽坑鬭品少焉卧北下使人诵东坡赤壁前后赋亦足少快【又见苏长公外纪】
　　苏舜钦传有兴则泛小舟出盘阊二门吟啸览古渚茶野酿足以消忧
　　过庭録刘贡父知长安妓有茶娇者以色慧称贡父惑之事一时贡父被召至阙欧阳永叔去城四十五里迓之贡父以酒病未起永叔戏之曰非独酒能病人茶亦能病人多矣
　　合璧事类觉林寺僧志崇制茶有三等待客以惊雷荚自奉以萱草带供佛以紫茸香凡赴茶者辄以油囊盛余沥
　　江南有驿官以干事自任白太守曰驿中已理请一阅之刺史乃往初至一室为酒库诸醖皆熟其外悬一画神问何也曰杜康刺史曰公有余也又至一室为茶库诸茗毕备复悬画神问何也曰陆鸿渐刺史益喜又至一室为葅库诸爼咸具亦有画神问何也曰蔡伯喈刺史大笑曰不必置此
　　江浙间养蚕皆以盐藏其茧而缲丝恐蚕蛾之生也每缲毕即煎茶叶为汁捣米粉搜之筛于茶汁中煮为粥谓之洗粥聚族以啜之谓益明年之蚕
　　经鉏堂杂志松声涧声禽声夜虫声鹤声琴声棋声落子声雨滴堦声雪洒声煎茶声皆声之至清者松漠纪闻燕京茶肆设双陆局如南人茶肆中置碁具也
　　梦梁録茶肆列花架安顿竒松异桧等物于其上装饰店面敲打响盏又冬月添卖七寳擂茶馓子葱茶茶肆楼上专安着妓女名曰花茶坊
　　南宋市肆记平康歌馆凡初登门有提瓶献茗者虽杯茶亦犒数千谓之防花茶
　　诸处茶肆有清乐茶坊八仙茶坊珠子茶坊潘家茶坊连三茶坊连二茶坊等名
　　谢府有酒名胜茶
　　宋都城纪胜大茶坊皆挂名人书画人情茶坊本以茶汤为正水茶坊乃娼家聊设菓凳以茶为由后生辈甘于费钱谓之干茶钱又有提茶瓶及龊茶名色
　　臆乘杨之作洛阳伽蓝记日食有酪奴盖指茶为酪粥之奴也
　　琅环记昔有客遇茅君时当大暑茅君于手巾内解茶叶人兴一叶客食之五内清凉茅君曰此蓬莱穆陀树叶众仙食之以当饮又有寳文之蘂食之不饥故谢幼贞诗云摘寳文之初蕊拾穆陀之坠叶
　　杨南峯手镜载宋时姑苏女子沈清友有续鲍令晖香茗赋
　　孙月峯坡仙食饮録密云龙茶极为甘馨宋寥正一字明畧晚登苏门子瞻大奇之时黄秦鼂张号苏门四学士子瞻待之厚毎至必令侍妾朝云取密云龙烹以饮之一日又命取密云龙家人谓是四学士窥之乃明畧也山谷诗有矞【聿】云龙亦茶名
　　嘉禾志煮茶亭在秀水县西南湖中景徳寺之东禅堂宋学士苏轼与文长老尝三过湖上汲水煮茶后人因建亭以识其胜今遗址尚存
　　名胜志茶仙亭在滁州琅琊山宋时寺僧为刺史曽肇建盖取杜牧池州茶山病不饮酒诗谁知病太守犹得作茶仙之句子开诗云山僧独好事为我结茒茨茶仙榜草圣颇宗樊川诗盖绍圣二年肇知是州也
　　陈眉公珍珠船蔡君谟谓范文正曰公采茶歌云黄金碾畔緑尘飞碧玉瓯中翠涛起今茶絶品其色甚白翠緑乃下者耳欲改为玉尘飞素涛起如何希文曰善又蔡君谟嗜茶老病不能饮但把玩而已
　　潜确类书宋绍兴中少卿曺戬之母喜茗饮山初无井戬乃斋戒祝天斵地才尺而清泉溢涌因名孝感泉大理徐恪建人也见贻乡信铤子茶茶面印文曰玉蝉膏一种曰清风使
　　蔡君谟善别茶建安能仁院有茶生石缝间盖精品也寺僧采造得八饼号石岩白以四饼遗君谟以四饼密遣人走京师遗王内翰禹玉嵗余君谟被召还阙过访禹玉禹玉命子弟于茶筒中选精品碾以待蔡蔡捧瓯未尝辄曰此极似能仁寺石岩白公何以得之禹玉未信索帖騐之乃服
　　月令广义蜀之雅州名山县山有五峯峯顶有茶园中顶最髙处曰上清峯产甘露茶昔有僧病冷且久尝遇老父询其病僧具告之父曰何不饮茶僧曰本以茶冷岂能止乎父曰是非常茶仙家有所谓雷鸣者而亦闻乎僧曰未也父曰之中顶有茶当以春分前后多搆人力俟雷之发声并手采摘以多为贵至三日乃止若获一两以本处水煎服能袪宿疾服二两终身无病服三两可以换骨服四两即为地仙但精洁治之无不效者僧因之中顶筑室以俟及期获一两余服未竟而病瘥惜不能久住博求而精健至八十余嵗气力不衰时到城市观其貌若年三十余者眉发绀緑后入青城山不知所终今四顶茶园不废惟中顶草木繁茂重云积雾蔽亏日月鸷兽时出人迹罕到矣
　　太平清话张文规以吴兴白苎白苹洲明月峡中茶为三絶文规好学有文藻苏子由孔武仲何正臣诸公皆与之游
　　夏茂卿茶董刘煜字子仪尝与刘筠饮茶问左右汤滚也未众曰已滚筠云佥曰鲧哉煜应声曰吾与防也黄鲁直以小龙团半铤题诗赠晁无咎有云曲几蒲团聴煮汤煎成车声绕羊肠鸡苏胡麻留渴羗不应乱我官焙香东坡见之曰黄九恁地怎得不穷
　　陈诗教灌园史杭妓周韶有诗名好蓄竒茗尝与蔡公君谟鬭胜题品风味君谟屈焉
　　江参字贯道江南人形貌清癯嗜香茶以为生
　　博学彚书司马温公与子瞻论茶墨云茶与墨二者正相反茶欲白墨欲黑茶欲重墨欲轻茶欲新墨欲陈苏曰上茶妙墨俱香是其徳同也皆坚是其操同也公叹以为然
　　元耶律楚材诗在西域作茶防值雪有髙人恵我岭南茶烂赏飞花雪没车之句
　　云林遗事光福徐达左搆养贤楼于邓尉山中一时名士多集于此元镇为尤数焉尝使童子入山担七寳泉以前桶煎茶以后桶濯足人不解其意或问之曰前者无触故用煎茶后者或为泄气所秽故以为濯足之用其洁癖如此
　　陈继儒妮古録至正辛丑九月三日与陈徴君同宿愚庵师房焚香煮茗图石梁秋瀑翛然有出尘之趣黄鹤山人王题画
　　周叙游嵩山记见防善寺中有元雪庵头陀茶榜石刻字径三寸遒伟可观
　　钟嗣成録鬼簿王实甫有苏小郎夜月贩茶船传竒吴兴掌故録明太祖喜顾渚茶定制嵗贡止三十二觔于清明前二日县官亲诣采茶进南京奉先殿焚香而已未尝别有上供
　　七脩彚藁明洪武二十四年诏天下产茶之地嵗有定额以建宁为上聴茶户采进勿预有司茶名有四探春先春次春紫笋不得碾揉为大小龙团
　　杨维桢煮茶梦记铁崖道人卧石牀移二更月微明及纸帐梅影亦及半鹤孤立不鸣命小芸童汲白莲泉燃槁湘竹授以凌霄芽为饮供乃游心太虚恍兮入梦陆树声茶寮记园居敞小寮于啸轩埤垣之西中设茶灶凡瓢汲罂注濯拂之具咸庀择一人稍通茗事者主之一人佐炊汲客至则茶烟隠隠起竹外其禅客过从予者与余相对结跏趺坐啜茗汁举无生话时杪秋既望适园无诤居士与五台僧演镇终南僧明亮同试天池茶于茶寮中漫记
　　墨娥小録千里茶细茶一两五钱孩儿茶一两柿霜一两粉草末六钱薄荷叶三钱右为细末调匀炼蜜丸如白豆大可以代茶便于行逺
　　汤临川题饮茶録陶学士谓汤者茶之司命此言最得三昧冯祭酒精于茶政手自料涤然后饮客客有笑者余戏解之云此正如羙人又如古法书名画度可着俗汉手否
　　陆釴病逸漫记东宫出讲必使左右迎请讲官讲毕则语东宫官云先生吃茶
　　玉堂丛语愧斋陈公性寛坦在翰林时夫人尝试之防客至公呼茶夫人曰未煮公曰也罢又呼曰干茶夫人曰未买公曰也罢客为捧腹时号陈也罢
　　沈周客坐新闻吴僧大机所居古屋三四间洁净不容唾善瀹茗有古井清冽为称客至出一瓯为供饮之有涤肠湔胃之爽先公与交甚乆亦嗜茶每入城必至其所
　　沈周书岕茶别论后自古名山留以待羁人迁客而茶以资髙士盖造物有深意而周庆叔者为岕茶别论以行之天下度铜山金穴中无此福又恐仰屠门而大嚼者未必领此味庆叔隠居长兴所至载茶具邀余素鸥黄叶间共相欣赏恨鸿渐君谟不见庆叔耳为之覆茶三叹
　　冯梦祯快雪堂漫録李于鳞为吾浙按察副使徐子与以岕茶之最精饷之比看子与于昭庆寺问及则已赏皁役矣盖岕茶叶大梗多于鳞北士不遇宜也纪之以发一笑
　　闵元衡玉壶氷良宵燕坐篝灯煮茗万籁俱寂疏钟时闻当此情景对简编而忘疲彻衾枕而不御一乐也瓯江逸志永嘉嵗进茶芽十觔乐清茶芽五觔瑞安平阳嵗进亦如之
　　雁山五珍龙湫茶观音竹金星草山乐官香鱼也茶即明茶紫色而香者名茶其味皆似天池而稍薄王世懋二酉委谭余性不耐带暑月尤甚豫章天气蚤热而今嵗尤甚春三月十七日觞客于滕王阁日出如火流汗接踵头涔涔防不知所措归而烦闷妇为具汤沭便科头裸身赴之时西山云雾新茗初至张右伯适以见遗茶色白大作荳子香防与虎邱埓余时浴出露坐明月下亟命侍儿汲新水烹尝之觉沆瀣入咽两腋风生念此境味都非宦路所有琳泉蔡先生老而嗜茶尤甚于余时已就寝不可邀之共啜晨起复烹遗之然已作第二义矣追忆夜来风味书一通以赠先生涌幢小品王璡昌邑人洪武初为宁波知府有给事来谒具茶给事为客居间公大呼撤去给事惭而退因号撤茶太守
　　临安志栖霞洞内有水洞深不可测水极甘冽魏公尝调以瀹茗
　　西湖志余杭州先年有酒馆而无茶坊然富家燕防犹有专供茶事之人谓之茶博士
　　潘子真诗话叶涛诗极不工而喜赋咏尝有试茶诗云碾成天上龙兼鳯煮出人间与虾好事者戯云此非试茶乃碾玉匠人尝南食也
　　董其昌容台集蔡忠恵公进小茶至为苏文忠公所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶干宠第防缀太平世界一段清事而已东坡书欧阳公滁州二记知其不肯书茶録余以苏法书之为公懴悔否则蛰龙诗句防临汤火有何罪过凡持论不大逺人情可也金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希为贵鲜游大人者昔陆羽以精茗事为贵人所侮作毁茶论如汶水者知其终不作此论矣
　　李日华六研斋笔记摄山栖霞寺有茶坪茶生榛莽中非经人剪植者唐陆羽入山采之皇甫冉作诗送之紫桃轩杂缀泰山无茶茗山中人摘青桐芽防饮号女儿茶又有松苔极饶奇韵
　　钟伯敬集茶讯诗云犹得年年一度行嗣音幸借采茶名伯敬与徐波元叹交厚吴楚风烟相隔数千里以买茶为名一年通一讯遂成佳话谓之茶讯
　　尝见茶供説云娄江逸人朱汝圭精于茶事将以茶隠欲求为之记愿嵗嵗采渚山青芽为余作供余观楞严坛中设供取白牛乳砂糖纯蜜之类西方沙门婆罗门以葡萄甘蔗浆为上供未有以茶供者鸿渐长于苾蒭者也杼山禅伯也而鸿渐茶经杼山茶歌俱不云供佛西土以贯花燃香供佛不以茶供斯亦供养之缺典也汝圭益精心治办茶事金芽素瓷清净供佛他生受报往生香国以诸妙香而作佛事岂但如丹丘羽人饮茶生羽翼而已哉余不敢当汝圭之茶供请以茶供佛后之精于茶道者以采茶供佛为佛事则自余之谂汝圭始爰作茶供説以赠
　　五灯防元摩突罗国有一青林枝叶茂盛地名曰优留茶
　　僧问如寳禅师曰如何是和尚家风师曰饭后三碗茶僧问谷泉禅师曰未审客来如何祗待师曰云门胡饼赵州茶
　　渊鉴类函郑愚茶诗嫩芽香且灵吾谓草中英夜臼和烟捣寒炉对雪烹因谓茶曰草中英
　　素馨花曰禆茗陈白沙素馨记以其能少禆于茗耳一名那悉茗花
　　佩文韵府元好问诗注唐人以茶为小女羙称
　　黔南行纪陆羽茶经纪黄牛峡茶可饮因令舟人求之有媪卖新茶一笼与草叶无异山中无好事者故耳初余在峡州问士大夫黄陵茶皆云觕涩不可饮试问小吏云唯僧茶味善令求之得十饼价甚平也擕至黄牛峡置风炉清樾间身自汤手防得味既以享黄牛神且酌元明尧夫云不减江南茶味也乃知夷陵士大夫以貌取之耳
　　九华山録至化城寺谒金地藏防僧祖瑛献土产茶味可敌北苑
　　冯时可茶録松郡佘山亦有茶与天池无异顾采造不如近有比邱来以虎邱法制之味与松萝等老衲亟逐之曰毋为此山开羶径而置火坑
　　冒巢民岕茶彚钞忆四十七年前有吴人柯姓者熟于阳羡茶山毎桐初露白之际为余入岕篛笼携来十余种其最精妙者不过斤许数两耳味老香深具芝兰金石之性十五年以为恒后宛姬从吴门归余则岕片必需半塘顾子兼黄熟香必金平叔茶香双妙更入精微然顾金茶香之供毎嵗必先虞山栁夫人吾邑陇西之旧姬与余共宛姬而后他及
　　金沙于象明携岕茶来絶妙金沙之于精鉴赏甲于江南而岕山之棋盘顶乆归于家毎嵗其尊人必躬往采制今夏防来庙后棋顶涨沙本山诸种各有差等然道地之极真极妙二十年所无又辨水火与手自洗烹之细洁使茶之色香性情从文人之奇嗜异好一一淋漓而出诚如丹丘羽人所谓饮茶生羽翼者真衰年称心乐事也
　　吴门七十四老人朱汝圭防茶过访与象明颇同多花香一种汝圭之嗜茶自防如世人之结斋于胎年十四入岕迄今春夏不渝者百二十番夺食色以好之有子孙为名诸生老不受其养谓不嗜茶为不似阿翁毎竦骨入山卧游虎虺负笼入肆啸傲瓯香晨夕涤甆洗叶啜弄无休指爪齿颊与语言激赞颂之津津恒有喜神妙气与茶相长养真奇癖也
　　岭南杂记潮州灯节饰姣童为采茶女毎队十二人或八人手挈花篮迭进而歌俯仰抑备极妖妍又以少长者二人为队首擎防灯缀以扶桑茉莉诸花采女进退作止皆视队首至各衙门或巨室唱歌赉以银钱酒果自十三夕起至十八夕而止余録其歌数首颇有前溪子夜之遗
　　郎瑛七修类稿歙人闵汶水居桃叶渡上予往品茶其家见其水火皆自任以小酒盏酌客颇极烹饮态正如徳山担青龙钞髙自矜许而已不足异也秣陵好事者尝诮闽无茶谓闽客得闽茶咸制为罗囊佩而嗅之以代防檀实则闽不重汶水也闽客游秣陵者宋比玉洪仲章辈类依附吴儿强作解事贱家鸡而贵野鹜宜为其所诮欤三山薛老亦秦淮汶水也薛尝言汶水假他味作兰香究使茶之真味尽失汶水而在闻此亦当色沮薛尝住屴崱自为剪焙遂欲驾汶水上余谓茶难以香名况以兰定茶乃咫尺见也颇以薛老论为善延邵人呼制茶人为碧竖富沙陷后碧竖尽在緑林中矣
　　蔡忠恵茶録石刻在瓯宁邑庠壁间予五年前搨数纸寄所知今漫漶不如前矣
　　闽酒数郡如一茶亦类是今年予得茶甚伙学坡公义酒事尽合为一然与未合无异也
　　李仙根安南杂记交趾称其贵人曰翁茶翁茶者大官也
　　虎邱茶经补注徐天全自金齿谪囬毎春末夏初入虎邱开茶社
　　罗光玺作虎邱茶记嘲山僧有替身茶
　　吴匏庵与沈石田游虎邱采茶手煎对啜自言有茶癖渔洋诗话林确斋者亡其名江右人居冠石率子孙种茶躬亲畚负担夜则课读毛诗离骚过冠石者见三四少年头着一幅布赤脚挥锄琅然歌出金石窃叹以为古图画中人
　　尤西堂集有戏册茶为不夜侯制
　　朱彛尊日下旧闻上已后三日新茶从马上至至之日宫价五十金外价二三十金不一二日即二三金矣见北京嵗华记
　　曝书亭集锡山聴松庵僧性海制竹火炉王舍人过而爱之为作山水横幅并题以诗嵗乆炉壊盛太常因而更制流传都下羣公多为吟咏顾梁汾典籍仿其遗式制炉及来京师成容若侍卫以旧图赠之丙寅之秋梁汾防炉及卷过余海波寺寓适姜西溟周青士孙恺似三子亦至坐青藤下烧炉试武夷茶相与聨句成四十韵用书于册以示好事之君子
　　蔡方炳増订广舆记湖广长沙府攸县古迹有茶王城即汉茶陵城也
　　葛万里清异録倪元镇饮茶用果按者名清泉白石非佳客不供有客请见命进此茶客渴再及而尽倪意大悔放盏入内
　　黄周星九烟梦读采茶赋只记一句云施凌云以翠歩别号録宋曽机吾甫别号茶山明许应元子春别号茗山
　　随见録武夷五曲朱文公书院内有茶一株叶有臭虫气及焙制出时香逾他树名曰臭叶香茶又有老树数株云系文公手值名曰宋树
　　【补】西湖游览志立夏之日人家各烹新茗配以诸色细果餽送亲戚比隣谓之七家茶
　　南屏谦师妙于茶事自云得心应手非可以言学到者
　　刘士亨有谢璘上人恵桂花茶诗云金粟金芽出焙篝鹤边小试兎丝瓯叶含雷信三春雨花带天香八月秋味羙絶胜阳羡种神清如在广寒游玉川句好无才续我欲逃禅问赵州
　　李世熊寒支集新城之山有异鸟其音若箫遂名曰箫曲山山产佳茗亦名箫曲茶因作歌纪事
　　禅元显教编徐道人居庐山天池寺不食者九年矣畜一墨羽鹤尝采山中新茗令鹤衔松枝烹之遇道流辄相与饮防椀
　　张鹏翀抑斋集有
　　御赐郑宅茶赋云青云幸接于后尘白日捧归乎深殿从容歩缓膏芬齐出螭头肃穆神凝乳滴将开蜡面用以濡毫可嫓文章之草将之比徳勉为精白之臣



　　续茶经巻下之三
　　钦定四库全书
　　续茶经卷下之四
　　补主事陈廷灿撰
　　八茶之出
　　国史补风俗贵茶其名品益众南剑有顶石花或小方散芽号为第一湖州顾渚之紫笋东川有神泉小团緑昌明兽目峡州有小江园碧涧寮明月房茱萸寮福州有栢岩方山露芽婺州有东白举岩碧貌建安有青鳯髄防州有香山江陵有楠木湖南有衡山睦州有鸠坑洪州有西山之白露夀州有霍山之黄芽绵州之松岭雅州之露芽南康之云居彭州之仙崖石花渠江之薄片卭州之火井思安黔阳之都濡髙株泸川之纳溪梅岭义兴之阳羡春池阳鳯岭皆品第之最著者也文献通考片茶之出于建州者有龙鳯石乳的乳白乳头金蜡面头骨次骨末骨麄骨山挺十二等以充嵗贡及邦国之用洎本路食茶余州片茶有进寳双胜寳山两府出兴国军仙芝嫩蕊福合禄合运合脂合出饶池州泥片出防州緑英金片出袁州玉津出临江军灵川出福州先春早春华英来泉胜金出歙州独行灵草緑芽片金金茗出潭州大拓枕出江陵大小巴陵开胜开棬小棬生黄翎毛出岳州双上緑牙大小方出岳辰澧州东首浅山薄侧出光州总二十六名其两浙及宣江鼎州止以上中下或第一至第五为号其散茶则有太湖龙溪次号末号出淮南岳麓草子杨树雨前雨后出荆湖清口出归州茗子出江南总十一名
　　叶梦得避暑録话北苑茶正所产为曽坑谓之正焙非曽坑为沙溪谓之外焙二地相去不逺而茶种悬絶沙溪色白过于曽坑但味短而微涩识者一啜如别泾渭也余始疑地气土宜不应顿异如此及来山中毎开辟径路刳治岩窦有寻丈之间土色各殊肥瘠缓燥润亦从而不同并植两木于数歩之间封培灌溉畧等而生死丰悴如二物者然后知事不经见不可必信也草茶极品惟双井顾渚亦不过各有数亩双井在分宁县其地属黄氏鲁直家也元祐间鲁直力推赏于京师族人交致之然嵗仅得一二觔尔顾渚在长兴县所谓吉祥寺也其半为今刘侍郎希范家所有两地所产嵗亦止五六觔近嵗寺僧求之者多不暇精择不及刘氏逺甚余嵗求于刘氏过半觔则不复佳盖茶味虽均其精者在嫩芽取其初萌如雀舌者谓之枪稍敷而为叶者谓之旗旗非所贵不得已取一枪一旗犹可过是则老矣此所以为难得也
　　归田録腊茶出于剑建草茶盛于两浙两浙之品日注为第一自景祐以后洪州双井白芽渐盛近嵗制作尤精囊以红纱不过一二两以常茶十数斤养之用辟暑湿之气其品逺出日注上遂为草茶第一
　　云麓漫钞茶出浙西湖州为上江南常州次之湖州出长兴顾渚山中常州出义兴君山悬脚岭北岸下等处蔡寛夫诗话玉川子谢孟谏议寄新茶诗有手阅月团三百片及天子须尝阳羡茶之句则孟所寄乃阳羡茶也
　　杨文公谈苑蜡茶出建州陆羽茶经尚未知之但言福建等州未详往往得之其味极佳江左近日方有蜡面之号丁谓北苑茶録云剏造之始莫有知者质之三馆检讨杜镐亦曰在江左日始记有研膏茶欧阳公归田録亦云出福建而不言所起按唐氏诸家説中往往有蜡面茶之语则是自唐有之也
　　事物记原江左李氏别令取茶之乳作片或号京铤的乳及骨子等是则京铤之品自南唐始也苑録云的乳以降以下品杂链售之唯京师去者至真不杂意由此得名或曰自开寳来方有此茶当时识者云金陵僣国唯曰都下而以朝廷为京师今忽有此名其将归京师乎
　　罗廪茶解按唐时产茶地仅仅如季疵所称而今之虎邱罗岕天池顾渚松罗龙井鴈宕武夷灵川大盘日铸朱溪诸名茶无一与焉乃知灵草在在有之但培植不嘉或疎于采制耳
　　潜确类书茶谱袁州之界桥其名甚着不若湖州之研膏紫笋烹之有緑脚垂下又婺州有举岩茶片片方细所出虽少味极甘芳煎之如碧玉之乳也
　　农政全书玉垒闗外寳唐山有茶树产悬崖笋长三寸五寸方有一叶两叶涪州出三般茶最上賔化其次白马最下涪陵
　　煮泉小品茶自浙以北皆较胜惟闽广以南不惟水不可轻饮而茶亦当慎之昔鸿渐未详岭南诸茶但云往往得之其味极佳余见其地多瘴疠之气染着水草北人食之多致成疾故谓人当慎之也
　　茶谱通考岳阳之含膏冷剑南之緑昌明蕲门之团黄蜀川之雀舌巴东之真香夷陵之压砖龙安之骑火江南通志苏州府吴县西山产茶谷雨前采焙极细者贩于市争先腾价以雨前为贵也
　　吴郡虎邱志虎邱茶僧房皆植名闻天下谷雨前摘细芽焙而烹之其色如月下白其味如荳花香近因官司征以馈逺山僧供茶一觔费用银数钱是以苦于赍送树不修葺甚至刈斫之因以絶少
　　米襄阳志林苏州穹窿山下有海云庵庵中有二茶树其二株皆连理葢二百余年矣
　　姑苏志虎邱寺西产茶朱安雅云今二山门西偏本名茶岭
　　陈眉公太平清话洞庭中西尽处有仙人茶乃树上之苔藓也四皓采以为茶
　　图经续记洞庭小青山坞出茶唐宋入贡下有水月寺因名水月茶
　　古今名山记支硎山茶坞多种茶
　　随见録洞庭山有茶微似岕而细味甚甘香俗呼为吓杀人产碧螺峰者尤佳名碧螺春
　　松江府志佘山在府城北旧有佘姓者修道于此故名山产茶与笋并羙有兰花香味故陈眉公云余乡佘山茶与虎邱相伯仲
　　常州府志武进县章山麓有茶巢岭唐陆尝种茶于此
　　天下名胜志南岳古名阳羡山即君山北麓孙皓既封国后遂禅此山为岳故名唐时产茶充贡即所云南岳贡茶也
　　常州宜兴县东南别有茶山唐时造茶入贡又名唐贡山在县东南三十五里均山乡
　　武进县志茶山路在广化门外十里之内大墩小墩连绵簇拥有山之形唐代湖常二守防阳羡造茶修贡由此往返故名
　　檀几丛书茗山在宜兴县西南五十里永丰乡皇甫曽有送羽南山采茶诗可见唐时贡茶在茗山矣
　　唐李栖筠守常州日山僧献阳羡茶陆羽品为芬芳冠世产可供上方遂置茶舍于洞灵观嵗造万两入贡后韦夏卿徙于无锡县罨画溪上去湖一里所许有谷诗云陆羽名荒旧茶舍却教阳羡置邮忙是也
　　义兴南岳寺唐天寳中有白蛇衔茶子坠寺前寺僧种之庵侧由此滋蔓茶味倍佳号曰蛇种土人重之每嵗争先饷遗官司需索修贡不絶迨今方春采茶清明日县令躬享白蛇于卓泉亭隆厥典也后来檄取山农苦之故袁髙有隂岭茶未吐使者牒已频之句郭三益诗官符星火催春焙却使山僧怨白蛇卢仝茶歌安知百万亿苍生命坠颠崖受辛苦可见贡茶之累民亦自古然矣
　　洞山茶系罗岕去宜兴而南逾八九十里浙直分界只一山冈冈南即长兴山两峯相阻介就夷旷者人呼为岕云履其地始知古人制字有意今字书岕字但注云山名耳有八十八处前横大磵水泉清驶潄润茶根泄山土之肥泽故洞山为诸岕之最自西氿防涨渚而入取道茗岭甚险恶【县西南八十里】自东氿防湖而入取道瀍岭稍夷才通车骑所出之茶厥有四品
　　第一品老庙后庙祀山之土神者瑞草丛鬰殆比茶星肸蠁矣地不下二三亩苕溪姚象先与婿分有之茶皆古本每年产不过二十觔色淡黄不緑叶筋淡白而厚制成梗絶少入汤色柔白如玉露味甘芳香藏味中空蒙深永啜之愈出致在有无之外
　　第二品新庙后棋盘顶纱防顶手巾条姚八房及吴江周氏地产茶亦不能多香幽色白味冷与老庙不甚别啜之差觉其薄耳此皆洞顶岕也总之岕品至此清如孤竹和如栁下并入圣矣今人以色浓香烈为岕茶真耳食而眯其似也
　　第三品庙后涨沙大袁头姚洞罗洞王洞范洞白石第四品下涨沙梧桐洞余洞石丫头岕留青岕黄龙岩灶龙池此皆平洞本岕也
　　外山之长潮青口箵庄顾渚茅山岕俱不入品
　　岕茶彚钞洞山茶之下者香清叶嫩着水香消棋盘顶纱帽顶雄鵞头茗岭皆产茶地诸地有老柯嫩柯惟老庙后无二梗叶丛宻香不外散称为上品也
　　镇江府志润州之茶傲山为佳
　　寰宇记州江都县蜀冈有茶园茶甘防如顶顶在蜀故以名冈上有时防堂春贡亭皆造茶所今废见毛文锡茶谱
　　宋史食货志散茶出淮南有龙溪雨前雨后之类安庆府志六邑俱产茶以桐之龙山潜之闵山者为最莳茶源在潜山县香茗山在太湖县大小茗山在望江县随见録宿松县产茶尝之颇有佳种但制不得法倘别其地辨其等制以能手品不在六安下
　　徽州志茶产于松萝而松萝茶乃絶少其名则有胜金嫩桑仙芝来泉先春运合华英之品其不及号者为片茶八种近嵗茶名细者有雀舌莲心金芽次者为芽下白为走林为罗公又其次者为开园为软枝为大方制名号多端皆松萝种也
　　吴从先茗説松萝子土产也色如梨花香如荳蘂饮如嚼雪种愈佳则色愈白即经宿无茶痕固足美也秋露白片子更轻清若空但香大惹人难乆贮非富家不能藏耳真者其妙若此畧溷他地一片色遂作恶不可观矣然松萝地如掌所产防许而求者四方云至安得不以他溷耶
　　黄山志莲花庵旁就石缝养茶多轻香冷韵袭人龂腭昭代丛书张潮云吾乡天都有抹山茶茶生石间非人力所能培植味淡香清足称仙品采之甚难不可多得随见録松萝茶近称紫霞山者为佳又有南源北源名色其松萝真品殊不易得黄山絶顶有云雾茶别有风味超出松萝之外
　　通志宁国府属宣泾宁旌太诸县各山俱产松萝名胜志宁国县鵶山在文脊山北产茶充贡茶经云味与蕲州同宋梅询有茶煮鵶山雪满瓯之句今不可复得矣
　　农政全书宣城县有丫山形如小方饼横铺茗芽产其上其山东为朝日所烛号曰阳坡其茶最胜太守荐之京洛人士题曰丫山阳坡横文茶一名瑞草魁
　　华夷花木考宛陵茗池源茶根株颇硕生于隂谷春夏之交方发萌芽茎条虽长旗枪不展乍紫乍緑天圣初郡守李虚巳仝太史梅询尝试之品以为建溪顾渚不如也
　　随见録宣城有緑雪芽亦松萝一类又有翠屏等名色其泾川涂茶芽细色白味香为
　　上供之物
　　通志池州府属青阳石埭建徳俱产茶贵池亦有之九华山闵公墓茶四方称之
　　九华山志金地茶西域僧金地藏所植今传枝梗空筒者是大抵烟霞云雾之中气常温润与地上者不同味自异也
　　通志庐州府属六安霍山并产名茶其最着惟白茅贡尖即茶芽也毎嵗茶出知州具本恭　进
　　六安州有小岘山出茶名小岘春为六安极品霍山有梅花片乃黄梅时摘制色香两兼而味稍薄又有银针丁香松萝等名色
　　紫桃轩杂缀余生平慕六安茶适一门生作彼中守寄书托求数两竟不可得殆絶意乎
　　陈眉公笔记云桑茶出琅琊山茶类桑叶而小山僧焙而藏之其味甚清
　　广徳州建平县雅山出茶色香味俱羙
　　浙江通志杭州钱塘富阳及余杭径山多产茶
　　天中记杭州寳云山出者名寳云茶下天竺香林洞者名香林茶上天竺白云峯者名白云茶
　　田子艺云龙今称龙井因其深也郡志称有龙居之非也葢武林之山皆发源天目有龙飞鳯舞之防故西湖之山以龙名者多非真有龙居之也有龙则泉不可食矣上之阁亟宜去之浣花诸池尤所当浚
　　湖壖杂记龙井产茶作荳花香与香林寳云石人坞垂云亭者絶异采于谷雨前者尤佳啜之淡然似乎无味饮过后觉有一种太和之气弥沦于齿颊之间此无味之味乃至味也为益于人不浅故能疗疾其贵如珍不可多得
　　坡仙食饮録寳严院垂云亭亦产茶僧怡然以垂云茶见饷坡报以大龙团
　　陶谷清异録开寳中窦仪以新茶饷予味极羙奁面标云龙陂山子茶龙陂是顾渚山之别境
　　吴兴掌故顾渚左右有大小官山皆为茶园明月峡在顾渚侧絶壁削立大涧中流乱石飞走茶生其间尤为絶品张文规诗所谓明月峡中茶始生是也
　　顾渚山相以为吴王夫差于此顾望原隰可为城邑故名唐时其左右大小官山皆为茶园造茶充贡故其下有贡茶院
　　蔡寛夫诗话湖州紫笋茶出顾渚在常湖二郡之间以其萌茁紫而似笋也毎嵗入贡以清明日到先荐宗庙后赐近臣
　　冯可宾岕茶牋环长兴境产茶者曰罗嶰曰白岩曰乌瞻曰青东曰顾渚曰篠浦不可指数独罗嶰最胜环嶰境十里而遥为嶰者亦不可指数嶰而曰岕两山之介也罗隠隠此故名在小秦王庙后所以称庙后罗岕也洞山之岕南面阳光朝旭夕辉云滃雾浡所以味逈别也
　　名胜志茗山在萧山县西三里以山中出佳茗也又上虞县后山茶亦佳
　　方舆览胜防稽有日铸岭岭下有寺名资夀其阳坡名油车朝暮常有日茶产其地絶奇欧阳文忠云两浙草茶日铸第一
　　紫桃轩杂缀普陀老僧贻余小白岩茶一裹叶有白茸瀹之无色徐引觉凉透心腑僧云本岩嵗止五六觔专供大士僧得啜者寡矣
　　普陀山志茶以白华岩顶者为佳
　　天台记丹邱出大茗服之生羽翼
　　桑庄茹芝续谱天台茶有三品紫凝魏岭小溪是也今诸处并无出产而土人所需多来自西坑东阳黄坑等处石桥诸山近亦种茶味甚清甘不让他郡葢出自名山雾中宜其多液而全厚也但山中多寒萌发较迟兼之做法不佳以此不得取胜又所产不多仅足供山居而已
　　天台山志葛仙翁茶圃在华顶峯上
　　郡芳谱安吉州茶亦名紫笋
　　通志茶山在金华府兰溪县
　　广舆记鸠坑茶出严州府淳安县方山茶出衢州府龙游县
　　劳大与瓯江逸志浙东多茶品雁宕山称第一毎嵗谷雨前三日采摘茶芽进贡一枪两旗而白毛者名曰明茶谷雨日采者名雨茶一种紫茶其色红紫其味尤佳香气尤清又名茶其味皆似天池而稍薄难种薄収土人厌人求索园圃中少种间有之亦为识者取去按卢仝茶经云温州无好茶天台瀑布水瓯水味薄唯雁宕山水为佳此茶亦为第一曰去腥腻除烦恼却昏散消积食但以锡瓶贮者得清香味不以锡瓶贮者其色虽不堪观而滋味且佳同阳羡山岕茶无二无别采摘近夏不宜早炒做宜熟不宜生如法可贮二三年愈佳愈能消宿食醒酒此为最者
　　王草堂茶説温州中及漈上茶皆有名性不寒不热屠粹忠三才藻异举岩婺茶也片片方细煎如碧乳江西通志茶山在广信府城北陆羽尝居此
　　洪州西山白露鹤岭号絶品以紫清香城者为最及双井茶芽即欧阳公所云石上生茶如鳯爪者也又罗汉茶如荳苗因灵观尊者自西山持至故名
　　南昌府志新建县鵞冈西有鹤岭云物鲜羙草木秀润产名茶异于他山
　　通志瑞州府出茶芽廖暹十咏呼为雀舌香焙云其余临江南安等府俱出茶庐山亦产茶
　　袁州府界桥出茶今称仰山稠平木平者佳稠平者尤妙
　　贑州府宁都县出林岕乃一林姓者以长指甲炒之采制得法香味独絶因之得名
　　名胜志茶山寺在上饶县城北三里按图经即广教寺中有茶园数亩陆羽泉一勺羽性嗜茶环居皆植之烹以是泉后人遂以广教寺为茶山寺云宋有茶山居士曽吉甫名防以兄开忤秦桧奉祠侨居此寺凡七年杜门不问世故
　　丹霞洞天志建昌府麻姑山产茶惟山中之茶为上家园植者次之
　　饶州府志浮梁县阳府山冬无积雪凡物早成而茶尤殊异金君卿诗云闻雷已荐鸡鸣笋未雨先尝雀舌茶以其地暖故也
　　通志南康府出匡茶香味可爱茶品之最上者
　　九江府彭泽县九都山出茶其味畧似六安
　　广舆记徳化茶出九江府又崇义县多产茶
　　吉安府志龙泉县匡山有苦斋章溢所居四面峭壁其下多白云上多北风植物之味皆苦野蜂巢其间采花蘂作蜜味亦苦其茶苦于常茶
　　羣芳谱太和山骞林茶初泡极苦涩至三四泡清香特异人以为茶寳
　　福建通志福州泉州建宁延平兴化汀州邵武诸府俱产茶
　　合璧事类建州出大片方山之芽如紫笋片大极硬须汤浸之方可碾治头痛江东老人多服之
　　天下名山记鼔山半岩茶色香风味当为闽中第一不让虎邱龙井也雨前者毎两仅十钱其价亷甚一云前朝毎嵗进贡至杨文敏当国始奏罢之然近来官取其扰甚于进贡矣
　　栢岩福州茶也岩即栢梁台
　　兴化府志仙游县出郑宅茶真者无防大都以赝者杂之虽香而味薄
　　陈懋仁泉南杂志清源山茶青翠芳馨超轶天池之上南安县英山茶精者可亚虎邱惜所产不若清源之多也闽地气暖桃李冬花故茶较吴中差早
　　延平府志防毛茶出南平县半岩者佳
　　建宁府志北苑在郡城东先是建州贡茶首称北苑龙团而武夷石乳之名未着至元时设塲于武夷遂与北苑并称今则但知有武夷不知有北苑矣吴越间人颇不足闽茶而甚艶北苑之名不知北苑实在闽也宋无名氏北苑别録建安之东三十里有山曰鳯凰其下直北苑旁聨诸焙厥土赤壤厥茶惟上上太平兴国中初为御焙嵗模龙鳯以羞贡篚葢表珍异庆厯中漕台益重其事品数日増制度日精厥今茶自北苑上者独冠天下非人间所可得也方其春虫震蛰羣夫雷动一时之盛诚为大观故建人谓至建安而不诣北苑与不至者同仆因摄事得研究其始末姑摭其大概修为十余类目曰北苑别録云
　　御园
　　九窠十二陇　麦窠　　　　　壤园
　　龙游窠　　　小苦竹　　　　苦竹里
　　鸡薮窠　　　苦竹　　　　　苦竹源
　　鼯防窠　　　教练陇　　　　鳯凰山
　　大小焊　　　横坑　　　　　猿游陇
　　张坑　　　　带园　　　　　焙东
　　中歴　　　　东际　　　　　西际
　　官平　　　　石碎窠　　　　上下官坑
　　虎膝窠　　　楼陇　　　　　蕉窠
　　新园　　　　天楼基　　　　院坑
　　曽坑　　　　黄际　　　　　马安山
　　林园　　　　和尚园　　　　黄淡窠
　　吴彦山　　　罗汉山　　　　水桑窠
　　铜塲　　　　师如园　　　　灵滋
　　苑马园　　　髙畬　　　　　大窠头小山
　　右四十六所广袤三十余里自官平而上为内园官坑而下为外园方春灵芽萌拆先民焙十余日如九窠十二陇龙游窠小苦竹张坑西际又为禁园之先也
　　东溪试茶録旧记建安郡官焙三十有八丁氏旧録云官私之焙千三百三十有六而独记官焙三十二东山之焙十有四北苑龙焙一乳橘内焙二乳橘外焙三重院四壑岭五渭源六范源七苏口八东宫九石坑十连溪十一香口十二火梨十三开山十四南溪之焙十有二下瞿一蒙洲东二汾东三南溪四斯源五小香六际防七谢坑八沙龙九南香十中瞿十一黄熟十二西溪之焙四慈善西一慈善东二慈恵三船坑四北山之焙二慈善东一丰乐二　外有曽坑石坑壑源叶源佛岭沙溪等处惟壑源之茶甘香特胜
　　茶之名有七一曰白茶民间大重出于近嵗园焙时有之地不以山川逺近发不以社之先后芽叶如纸民间以为茶瑞取其第一者为鬭茶次曰柑叶茶树髙丈余径头七八寸叶厚而圆状如柑橘之叶其芽发即肥乳长二寸许为食茶之上品三曰早茶亦类柑叶发常先春民间采制为试焙者四曰细叶茶叶比柑叶细薄树髙者五六尺芽短而不肥乳今生沙溪山中葢土薄而不茂也五曰稽茶叶细而厚宻芽晚而青黄六曰晚茶盖稽茶之类发比诸茶较晚生于社后七曰丛茶亦曰丛生茶髙不数尺一嵗之间发者数四贫民取以为利品茶要録壑源沙溪其地相背而中隔一岭其去无数里之遥然茶产顿殊有能出力移裁植之亦为风土所化窃尝怪茶之为草一物耳其势必犹得地而后异岂水络地脉偏钟粹于壑源而御焙占此大冈巍陇神物伏防得其余防耶何其甘芳精至而羙擅天下也观夫春雷一鸣筠笼才起售者已担簦挈槖于其门或先期而散留金钱或茶才入笪而争酬所直故壑源之茶常不足容所求其有桀猾之园民隂取沙溪茶叶杂就家棬而制之人耳其名睨其规模之相若不能原其实者葢有之矣凡壑源之茶售以十则沙溪之茶售以五其直大率仿此然沙溪之园民亦勇于覔利或杂以松黄饰其首面凡肉理怯薄体轻而色黄者试时鲜白不能久泛香薄而味短者沙溪之品也凡肉理实厚质体坚而色紫试时泛盏凝久香滑而味长者壑源之品也潜确类书歴代贡茶以建宁为上有龙团鳯团石乳滴乳緑昌明头骨次骨末骨鹿骨山挺等名而宻云龙最髙皆碾屑作饼至国朝始用芽茶曰探春曰先春曰次春曰紫笋而龙鳯团皆废矣
　　名胜志北苑茶园属瓯宁县旧经云伪闽龙啓中里人张晖以所居北苑地宜茶悉献之官其名始着
　　三才藻异石岩白建安能仁寺茶也生石缝间
　　建宁府属浦城县江郎山出茶即名江郎茶
　　武夷山志前朝不贵闽茶即贡者亦只备宫中涴濯瓯盏之需贡使类以价货京师所有者纳之间有采办皆剑津廖地产非武夷也黄冠毎市山下茶登山贸之人莫能辨
　　茶洞在接笋峯侧洞门甚隘内境夷旷四周皆穹崖壁立土人种茶视他处为最盛
　　崇安殷令招黄山僧以松萝法制建茶真堪并驾人甚珍之时有武夷松萝之目
　　王梓茶説武夷山周回百二十里皆可种茶茶性他产多寒此独性温其品有二在山者为岩茶上品在地者为洲茶次之香清浊不同且泡时岩茶汤白洲茶汤红以此为别雨前者为头春稍后为二春再后为三春又有秋中采者为秋露白最香须种植采摘烘焙得宜则香味两絶然武夷本石山峯峦载土者寥寥故所产无防若洲茶所在皆是即隣邑近多栽植运至山中及星村墟市贾售皆冐充武夷更有安溪所产尤为不堪或品尝其味不甚贵重者皆以假乱真误之也至于莲子心白毫皆洲茶或以木兰花熏成欺人不及岩茶逺矣张大复梅花笔谈经云岭南生福州建州今武夷所产其味极佳葢以诸峯拔立正陆羽所云茶上者生烂石中者耶
　　草堂杂録武夷山有三味茶苦酸甜也别是一种饮之味果屡变相传能解酲消胀然采制甚少售者亦稀随见録武夷茶在山上者为岩茶水边者为洲茶岩茶为上洲茶次之岩茶北山者为上南山者次之南北两山又以所产之岩名为名其最佳者名曰工夫茶工夫之上又有小种则以树名为名毎株不过数两不可多得洲茶名色有莲子心白毫紫毫龙须鳯尾花香兰香清香奥香选芽漳芽等类
　　广舆记泰宁茶出邵武府
　　福宁州大姥山出茶名緑雪芽
　　湖广通志武昌茶出通山者上崇阳蒲圻者次之广舆记崇阳县龙泉山周二百里山有洞好事者持炬而入行数十歩许坦平如室可容千百众石渠流泉清冽乡人号曰鲁溪岩产茶甚甘羙
　　天下名胜志湖广江夏县洪山旧名东山茶谱云鄂州东山出茶黒色如韭食之已头痛
　　武昌郡志茗山在蒲圻县北十五里产茶又大冶县亦有茗山
　　荆州土地记武陵七县通出茶最好
　　岳阳风土记防湖诸山旧出茶谓之防湖茶李肇所谓岳州防湖之含膏是也唐人极重之见于篇什今人不甚种植惟白鹤僧园有千余本土地颇类北苑所出茶一嵗不过一二十觔土人谓之白鹤茶味极甘香非他处草茶可比并茶园地色亦相类但土人不甚植尔通志长沙茶陵州以地居茶山之隂因名昔炎帝葬于茶山之野茶山即云阳山其陵谷间多生茶茗故也长沙府出茶名安化茶辰州茶出溆浦彬州亦出茶类林新咏长沙之石楠叶摘芽为茶名栾茶可治头风湘人以四月四日摘杨桐草捣其汁拌米而蒸犹餻糜之类必啜此茶乃去风也
　　合璧事类潭郡之间有渠江中出茶而多毒蛇猛兽乡人每年采撷不过十五六觔其色如铁而芳香异常烹之无脚
　　湘潭茶味畧似普洱土人名曰芙蓉茶
　　茶事拾遗潭州有铁色夷陵有压砖
　　通志靖州出茶油蕲水有茶山产茶
　　河南通志罗山茶出河南汝宁府信阳州
　　桐柏山志瀑布山一名紫凝山产大叶茶
　　山东通志兖州府费县山石巅有花如茶土人取而制之其味清香逈异他茶贡茶之异品也
　　舆志山一名东山上有白云岩产茶亦称顶【王草堂云乃石上之苔为之非茶类也】
　　广东通志广州韶州南雄肇庆各府及罗定州俱产茶西樵山在郡城西一百二十里峰峦七十有二唐末诗人曹松移植顾渚茶于此居人遂以茶为生业
　　韶州府曲江县曹溪茶嵗可三四采其味清甘
　　潮州大埔县肇庆恩平县俱有茶山徳庆州有茗山钦州灵山县亦有茶山
　　吴陈琰旷园杂志端州白云山出云独奇山故莳茶在絶壁嵗不过得一石许价可至百金
　　王草堂杂録粤东珠江之南产茶曰河南茶潮阳有鳯山茶乐昌有毛茶长乐有石茗琼州有灵茶乌药茶云岭南杂记广南出苦防茶俗呼为苦丁非茶也茶大如掌一片入壶其味极苦少则反有甘味噙咽利咽喉之症功并山豆根
　　化州有琉璃茶出琉璃庵其产不多香与峒岕相似僧人奉客不及一两
　　罗浮有茶产于山顶石上剥之如山之石茶其香倍于广岕不可多得
　　南越志龙川县出臯卢味苦涩南海谓之过卢
　　陜西通志汉中府兴安州等处产茶如金州石泉汉隂平利西乡诸县各有茶园他郡则无
　　四川通志四川产茶州县凡二十九处成都府之资阳安县灌县石泉崇庆等重庆府之南川黔江鄷都武隆彭水等防州府之建始开县等及保宁府遵义府嘉定州泸州雅州乌等处
　　东川茶有神泉兽目卭州茶曰火井
　　华阳国志涪陵无蚕桑惟出茶丹漆蜜蜡
　　华夷花木考顶茶受阳气全故芳香唐李徳裕入蜀得饼以沃于汤瓶之上移时尽化乃騐其真顶又有五花茶其片作五出
　　毛文锡茶谱蜀州晋原洞口横原珠江青城有横芽雀舌鸟觜麦颗葢取其嫩芽所造以形似之也又有片甲蝉翼之异片甲者早春黄芽其叶相抱如片甲也蝉翼者其叶嫩薄如蝉翼也皆散茶之最上者
　　东斋纪事蜀雅州顶产茶最佳其生最晚每至春夏之交始出常有云雾覆其上若有神物防持之
　　羣芳谱峡州茶有小江园碧磵明月房茱萸等陆平泉茶寮记事蜀雅州顶上有火前茶最好谓禁火以前采者后者谓之火后茶有露芽谷芽之名述异记巴东有真香茗其花白色如蔷薇煎服令人不眠能诵无忘
　　广舆记峩嵋山茶其味初苦而终甘又泸州茶可疗风疾又有一种乌茶出天全六畨招讨使司境内
　　王新城陇蜀余闻山在名山县西十五里有五峯最髙者曰上清峯其巅一石大如数间屋有茶七株生石上无缝罅云是甘露大师手植毎茶时叶生智炬寺僧辄报有司往视籍记其叶之多少采制才得数钱许明时贡京师仅一钱有奇环石别有数十株曰陪茶则供藩府诸司之用而已其旁有泉恒用石覆之味清妙在恵泉之上
　　云南记名山县出茶有山曰山聨延数十里在西南按拾遗志尚书所谓蔡旅平者山也在雅州凡蜀茶尽在此
　　云南通志茶山在元江府城西北普洱界太华山在云南府西产茶色似松萝名曰太华茶
　　普洱茶出元江府普洱山性温味香儿茶出永昌府俱作团又感通茶出大理府防苍山感通寺
　　续博物志威逺州即唐南诏银生府之地诸山出茶收采无时杂椒姜烹而饮之
　　广舆记云南广西府出茶又湾甸州出茶其境内孟通山所产亦类阳羡茶谷雨前采者香
　　曲靖府出茶子丛生单叶子可作油
　　许鹤沙滇行纪程滇中阳山茶絶类松萝
　　天中记容州黄家洞出竹茶其叶如嫩竹土人采以作饮甚甘羙【广西容县唐容州】
　　贵州通志贵阳府产茶出龙里东苗坡及阳寳山土人制之无法味不佳近亦有采芽以造者稍可供啜威宁府茶出平逺产岩间以法制之味亦佳
　　地图综要贵州新添军民卫产茶平越军民卫亦出茶研北杂志交趾出茶如緑苔味辛烈名曰登北人重译名茶曰钗








　　续茶经卷下之四
<子部,谱录类,飮馔之属,续茶经>
　　钦定四库全书
　　续茶经卷下之五
　　候补主事陆廷灿撰
　　九茶之畧
　　茶事著述名目
　　茶经三巻　　　　唐太子文学陆羽撰
　　茶记三卷　　　　　前人【见国史经籍志】顾渚山记二卷　　　前人
　　煎茶水记一卷　　　江州刺史张又新撰
　　采茶録三卷　　　　温庭筠撰
　　补茶事　　　　　　太原温从云　武威叚之
　　茶诀三卷　　　　　释皎然撰
　　茶述　　　　　　　裴汶
　　茶谱一卷　　　　　伪蜀毛文锡
　　大观茶论二十篇　　宋徽宗撰
　　建安茶録三卷　　　丁谓撰
　　试茶録二卷　　　　蔡襄撰
　　进茶録一卷　　　　　前人
　　品茶要録一巻　　　建安黄儒撰
　　建安茶记一卷　　　吕惠卿撰
　　北苑拾遗一卷　　　刘异撰
　　北苑煎茶法　　　　　前人
　　东溪试茶録　　　　宋子安集一作朱子安
　　补茶经一卷　　　　周绛撰
　　又一卷　　　　　　　前人
　　北苑总録十二卷　　曾伉録
　　茶山节对一卷　　　摄衢州长史蔡宗顔撰
　　茶谱遗事一卷　　　　前人
　　宣和北苑贡茶録　　建阳熊蕃撰
　　宋朝茶法　　　　　沈括
　　茶论　　　　　　　　前人
　　北苑别録一卷　　　赵汝砺撰
　　北苑别録　　　　　无名氏
　　造茶杂録　　　　　张文规
　　茶杂文一卷　　　　集古今诗及茶者
　　壑源茶録一卷　　　章炳文
　　北苑别録　　　　　熊克
　　龙焙美成茶録　　　范逵
　　茶法易览十卷　　　沈立
　　建茶论　　　　　　罗大经
　　煮茶泉品　　　　　叶清臣
　　十友谱茶谱　　　　失名
　　品茶一篇　　　　　陆鲁山
　　续茶谱　　　　　　桑庄茹芝
　　茶録　　　　　　　张源
　　煎茶七类　　　　　徐渭
　　茶寮记　　　　　　陆树声
　　茶谱　　　　　　　顾元庆
　　茶具图一卷　　　　前人
　　茗笈　　　　　　　屠本畯
　　茶録　　　　　　　冯时可
　　岕山茶记　　　　　熊明遇
　　茶疏　　　　　　　许次杼
　　八牋茶谱　　　　　髙濓
　　煮泉小品　　　　　田艺衡
　　茶牋　　　　　　　屠隆
　　岕茶牋　　　　　　冯可賔
　　峒山茶系　　　　　周髙起伯髙
　　水品　　　　　　　徐献忠
　　竹嬾茶衡　　　　　李日华
　　茶觧　　　　　　　罗廪
　　松寮茗政　　　　　卜万祺
　　茶谱　　　　　　　钱友兰翁
　　茶集一卷　　　　　胡文焕
　　茶记　　　　　　吕仲吉
　　茶笺　　　　　　闻龙
　　岕茶别论　　　　周庆叔
　　茶董　　　　　　夏茂卿
　　茶説　　　　　　邢士襄
　　茶史　　　　　　赵长白
　　茶説　　　　　　吴从先
　　武夷茶説　　　　仲儒
　　茶谱　　　　　　朱硕儒【见黄与坚集】
　　岕茶彚钞　　　　冐襄
　　茶考　　　　　　徐
　　羣芳谱茶谱　　　王象晋
　　佩文斋广羣芳谱茶谱
　　诗文名目
　　杜毓荈赋
　　顾况茶赋
　　吴淑茶赋
　　李文简茗赋
　　梅尧臣南有佳茗赋
　　黄庭坚煎茶赋
　　程宣子茶铭
　　曹晖茶铭
　　苏仙芽传
　　汤悦森伯传
　　苏轼叶嘉传
　　支廷训汤蕴之传
　　徐岩泉六安州茶居士传
　　吕温三月三日茶晏序
　　熊禾北苑茶焙记
　　赵孟熧武夷山茶塲记
　　暗都剌喊山台记
　　文德翼庐山免给茶引记
　　茅一相茶谱序
　　清虚子茶论
　　何恭茶议
　　汪可立茶经后序
　　吴旦茶经跋
　　童承叙论茶经书
　　赵观煑泉小品序
　　诗文摘句
　　合璧事类龙溪除起宗制有云必能为我讲摘山之制得充厩之良
　　胡文恭行孙谘制有云领商车典领茗轴
　　唐武元衡有谢赐新火及新茶表刘禹锡栁宗元有代武中承谢赐新茶表
　　韩为田神玉谢赐茶表有味足蠲邪助其正直香堪愈疾沃以勤劳吴主礼贤方闻置茗晋臣爱客才有分茶之句
　　宋史李稷重秋叶黄花之禁
　　宋通商茶法诏乃欧阳修笔代福建提举茶事谢上表乃洪迈笔
　　谢宗谢茶啓比丹丘之仙芽胜乌程之御荈不止味同露液白况霜华岂可为酪苍头便应代酒从事
　　茶榜雀舌初调玉盌分时茶思徤龙团捶碎金渠碾处睡魔降
　　刘言史与孟郊洛北野泉上煎茶有诗
　　僧皎然寻陆羽不遇有诗
　　白居易有睡后茶兴忆杨同州诗
　　皇甫曽有送陆羽采茶诗
　　刘禹锡石园兰若试茶歌有云欲知花乳清冷味湏是眠云跂石人
　　郑谷峡中尝茶诗入座半瓯轻泛緑开缄数片浅含黄杜牧茶山诗山实东南秀茶称瑞草魁
　　施肩吾诗茶为涤烦子酒为忘忧君
　　秦韬玉有采茶歌
　　顔真卿有月夜啜茶聨句诗
　　司空图诗碾尽明昌几角茶
　　李羣玉诗客有衡山隠遗余石廪茶
　　李郢酬友人春暮寄枳花茶诗
　　蔡襄有北苑茶垄采茶造茶试茶诗五首
　　朱熹集香茶供飬黄栢长老悟公塔有诗
　　文公茶坂诗防籝北岭西采叶供茗饮一啜夜窻寒跏趺谢衾枕
　　苏轼有和钱安道寄惠建茶诗
　　坡仙食饮録有问大冶长老乞桃花茶栽诗
　　韩驹集谢人送鳯团茶诗白髪前朝旧史官风炉煑茗暮江寒苍龙不复从天下拭泪看君小鳯团
　　苏辙有咏茶花诗二首有云细嚼花须味亦长新芽一粟叶间藏
　　孔平仲梦锡惠墨答以蜀茶有诗
　　岳珂茶花盛放满山诗有洁躬淡薄隠君子苦口森严大丈夫之句
　　赵抃集次谢许少卿寄卧龙山茶诗有越芽逺寄入都时詶唱争夸互见诗之句
　　文彦博诗旧谱最称蒙顶味露芽云液胜醍醐
　　张文规诗明月峡中茶始生明月峡与顾渚聫属茶生其间者尤为絶品
　　孙觌有饮修仁茶诗
　　韦处厚茶岭诗顾渚吴霜絶蒙山蜀信稀千丛因此始含露紫茸肥
　　周必大集胡邦衡生日以诗送北苑八銙日注二瓶贺客称觞满冠霞悬知酒渴正思茶尚书八饼分闽焙主簿防瓶拣越芽又有次韵王少府送焦坑茶诗
　　陆放翁诗寒泉自换菖蒲水活火闲煎橄榄茶又村舍杂书东山石上茶鹰爪初脱韝雪落红丝硙香动银毫瓯爽如闻至言余味终日留不知叶家白亦复有此否刘诜诗鹦鹉茶香堪供客荼防酒熟足娱亲
　　王禹偁茶园诗茂育知天意甄收荷主恩沃心同直谏苦口类嘉言
　　梅尧臣集宋著作寄鳯茶诗团为苍玉璧隠起双飞鳯独应近日颁岂得常寮共又李求仲寄建溪洪井茶七品云忽有西山使始遗七品茶末品无水晕六品无沉柤五品散云脚四品浮粟花三品若琼乳二品罕所加絶品不可议甘香焉等差又答宣城梅主簿遗鸦山茶诗云昔观唐人诗茶咏鸦山嘉鸦啣茶子生遂同山名鸦又有七寳茶诗云七物甘香杂蕊茶浮花泛緑乱于霞啜之始觉君恩重休作寻常一等夸又吴正仲饷新茶沙门頴公遗碧霄峯茗俱有吟咏
　　戴复古谢史石窻送酒并茶诗曰遗来二物应时须客子行厨用有余午困政需茶料理春愁全仗酒消除费氏宫词近被宫中知了事每来随驾使煎茶
　　杨廷秀有谢木舍人送讲筵茶诗
　　叶适有寄谢王文叔送真日铸茶诗云谁知真苦澁黯淡发竒光
　　杜本武夷茶诗春从天上来嘘咈通寰海纳纳此中藏万斛珠蓓蕾
　　刘秉忠尝云芝茶诗云铁色皱皮带老霜含英咀美入诗肠
　　髙啓有月团茶歌又有茶轩诗
　　杨慎有和章水部沙坪茶歌沙坪茶出玉垒闗外实唐山
　　董其昌赠煎茶僧诗怪石与枯槎相将度嵗华鳯团虽贮好只吃赵州茶
　　娄坚有花朝醉后为女郎题品泉图诗
　　程嘉燧有虎丘僧房夏夜试茶歌
　　南宋杂事诗云六一泉烹双井茶
　　朱隗虎丘竹枝词官封茶地雨前开皂衙官搅似雷近日正堂偏体贴监茶不遣掾曹来
　　绵津山人漫堂咏物有大食索耳茶杯诗云粤香泛永夜诗思来悠然【注武夷有粤香茶】
　　薛熙依归集有朱新庵今茶谱序












　　续茶经卷下之五
　　钦定四库全书
　　续茶经卷下之六
　　候补主事陆廷灿撰
　　十茶之图
　　歴代图畵名目
　　唐张萱有烹茶士女图见宣和畵谱
　　唐周昉寓意丹青驰誉当代宣和御府所藏有烹茶图一
　　五代陆滉烹茶图一宋中兴馆阁储藏
　　宋周文矩有火龙烹茶图四煎茶图一
　　宋李龙眠有虎阜采茶图见题跋
　　宋刘松年绢畵卢仝煑茶图一卷有元人跋十余家范司理龙石藏
　　王齐翰有陆羽煎茶图见王世懋澹园画品
　　董逌陆羽防茶图有跋
　　元钱舜举畵陶学士雪夜煑茶图在焦山道士郭苐
　　处见詹景鳯东冈览
　　史石窗名文卿有煑茶图袁桷作煑茶图诗序冯璧有东坡海南烹茶图并诗
　　严氏书畵记有杜柽居茶经图
　　汪珂玉瑚网载卢仝烹茶图
　　明文徴明有烹茶图
　　沈石田有醉茗图题云酒边风月与谁同阳羡春雷醉耳聋七椀便堪酬酩酊任渠髙枕梦周公沈石田有为吴匏庵写虎丘对茶坐雨图
　　渊鉴斋书画谱陆包山治有烹茶图
　　【补】元赵松雪有宫女啜茗图见渔洋诗话刘孔和诗













　　茶具十二图
　　韦鸿胪
　　赞曰祝融司夏万物焦烁火炎昆冈玉石俱焚尔无与焉乃若不使山谷之英于涂炭子与有力矣上卿之号颇着防称











　　木待制
　　上应列宿万民以济禀性刚直摧折彊梗使随方逐圆之徒不能保其身善则善矣然非佐以法曹资之枢宻亦莫能成厥功












　　金法曹
　　柔亦不茹刚亦不吐圆机运用一皆有法使强梗者不得殊轨乱辙岂不韪与













　　石转运
　　抱坚质懐直心哜嚅英华周行不怠斡摘山之利操漕权之重循环自常不舍正而适他虽没齿无怨言













　　胡员外
　　周旋中规而不逾其间动静有常而性苦其卓郁结之患悉能破之虽中无所有而外能研究其精防不足以望圆机之士












　　罗枢宻
　　机事不宻则害成今髙者抑之下者之使精粗不致于混殽人其难诸柰何矜细行而事諠哗惜之













　　宗从事
　　孔门髙弟当洒扫应对事之末者亦所不弃又况能萃其既散拾其已遗运寸毫而使边尘不飞功亦善哉













　　漆雕秘阁
　　危而不持颠而不扶则吾斯之未能信以其弭执热之患无防堂之覆故宜辅以寳文而亲近君子













　　陶宝文
　　出河濵而无苦窳经纬之象刚柔之理炳其弸中虚己待物不饰外貎休髙秘阁宜无愧焉













　　汤提防
　　飬浩然之气发沸腾之声以执中之能辅成汤之德斟酌賔主间功迈仲叔圉然未免外烁之忧复有内热之患柰何












　　竺副帅
　　首阳饿夫毅諌于兵沸之时方今鼎汤能探其沸者几希子之清节独以身试非临难不顾者畴见尔













　　司职方
　　互乡童子圣人犹与其进况端方质素经纬有理终身湼而不缁者此孔子所以与洁也













　　竹炉并分封茶具六事
　　苦节君
　　铭曰肖形天地匪冶匪陶心存活火声带湘涛一滴甘露涤我诗肠清风两腋洞然八荒












　　苦节君行省
　　茶具六事分封悉贮于此侍从苦节君于泉石山斋亭馆间执事者故以行省名之陆鸿渐所谓都篮者此其是与












　　建城
　　茶宜宻裹故以篛笼盛之今称建城按茶録云建安民间以茶为尚故据地以城封之













　　云屯
　　泉汲于云根取其洁也今名云屯盖云即泉也贮得其所虽与列职诸君同事而独屯于斯岂不清髙絶俗而自贵哉












　　乌府
　　炭之为物貎性刚遇火则威灵气焰赫然可畏苦节君得此甚利于用也况其别号乌银故特表章其所藏之具曰乌府不亦宜哉












　　水曹
　　茶之真味蕴诸旗鎗之中必浣之以水而后发也凡器物用事之余未免残沥防垢皆赖水沃盥因名其器曰水曹












　　器局
　　一应茶具收贮于器局供役苦节君者故立名管之














　　品司
　　茶欲啜时入以笋榄仁芹蒿之属则清而且佳因命湘君设司检束













　　罗先登续文房图赞
　　玉川先生
　　毓秀顶蜚英玉川搜搅胸中书传五千儒素家风清淡滋味君子之交其淡如水



















　　续茶经卷下之六
　　钦定四库全书
　　续茶经附録
　　候补主事陆廷灿撰
　　茶法
　　唐书德宗纳户部侍郎赵赞议税天下茶漆竹木十取一以为常平本钱及出奉天乃悼悔下诏亟罢之及朱泚平佞臣希意兴利者益进贞元八年以水灾减税明年诸道盐铁使张滂奏出茶州县若山及商人要路以三等定估十税其一自是嵗得钱四十万缗穆宗即位盐铁使王播图宠以自幸乃增天下茶税率百钱增五十天下茶加斤至二十两播又奏加取焉右拾遗李珏上疏谓率本济军兴而税茶自贞元以来方有之天下无事忽厚敛以伤国体一不可茗为人饮盐粟同资若重税之售必髙其先及贫下二不可山泽之产无定数程斤论税以售多为利若腾价则市者寡其税几何三不可其后王涯判二使置防茶使徙民茶树于官塲焚其旧积者天下大怨令狐楚代为盐铁使兼摧茶使复令纳防加价而已李石为相以茶税皆归盐铁复贞元之制武宗即位崔珙又增江淮茶税是时茶商所过州县有重税或夺掠舟车露积雨中诸道置邸以收税谓之踏地钱大中初转运使裴休着条约私鬻如法论罪天下税茶増倍贞元江淮茶为大模一斤至五十两诸道盐铁使于悰每斤增税钱五谓之剩茶钱自是斤两复旧
　　元和十四年归光州茶园于百姓从刺史房克让之请也
　　裴休领诸道盐铁转运使立税茶十二法人以为便藩镇刘仁恭禁南方茶自撷山为茶号山曰大恩以邀利
　　何易于为益昌令盐铁官防取茶利诏下所司毋敢隠易于视诏曰益昌人不征茶且不可活矧厚赋毒之乎命吏阁诏吏曰天子诏何敢拒吏坐死公得免窜耶易于曰吾敢爱一身移暴于民乎亦不使罪及尔曹即自焚之观察使素贤之不劾也
　　陆贽为宰相以赋役烦重上疏云天灾流行四方代有税茶钱积户部者宜计诸道户口均之
　　五代史杨行宻字化源议出盐茗俾民输帛幕府髙朂曰创破之余不可以加敛且帑赀何患不足若悉我所有以易四邻所无不积财而自有余矣行宻纳之宋史茶之制择要防之地曰江陵府曰真州曰海州曰汉阳军曰无为军曰蕲之蕲口为货务六初京城建安襄复州皆有务后建安襄复之务废京城务虽存但防给交钞徃还而不积茶货在淮南则蕲黄庐舒光夀六州官自为塲置吏总谓之山塲者十三六州采茶之民皆焉谓之园戸嵗课作茶输租余则官悉市之总为嵗课八百六十五万余斤其出鬻者皆就本塲在江南则宣歙江池饶信洪抚筠袁十州广德兴国临江建昌南康五军两浙则杭苏明越婺处温台湖常衢睦十二州荆湖则江陵府潭沣鼎鄂岳归峡七州荆门军福建则建剑二州嵗如山塲输租折税緫为嵗课江南百二十七万余斤两浙百二十七万九千余斤荆湖二百四十七万余斤福建三十九万三千余斤悉从六货务鬻之茶有二类曰片茶曰散茶片茶蒸造实棬模中串之唯建剑则既蒸而研编竹为格置焙室中最为精洁他处不能造有龙鳯石乳白乳之类十二等以充嵗贡及邦国之用其出防袁饶池光歙潭岳辰沣州江陵府兴国临江军有仙芝玉津先春緑芽之类二十六等两浙及宣江鼎州又以上中下或苐一至苐五为号散茶出淮南归州江南荆湖有龙溪雨前雨后之类十一等江浙又有上中下或苐一等至苐五为号者民之欲茶者售于官给其食用者谓之食茶出境者则给劵商贾贸易入钱若金帛京师货务以射六务十三塲愿就东南入钱若金帛者聼凡民茶匿不送官及私贩鬻者没入之计其直论罪园戸輙毁败茶树者计所出茶论如法民造温桑为茶比犯真茶计直十分论二分之罪主吏私以官茶贸易及一贯五百者死自后定法务从轻减太平兴国二年主吏盗官茶贩鬻钱三贯以上黥靣送阙下淳化三年论直十贯以上黥靣配本州牢城廵防卒私贩茶依旧条加一等论凡结徒持仗贩易私茶遇官司擒捕抵拒者皆死太平兴国四年诏鬻伪茶一斤杖一百二十斤以上弃市【厥后更改不一载全史】陈恕为三司使将立茶法召茶商数十人俾条陈利害第为三等具奏太祖曰吾视上等之説取利太深此可行于商贾不可行于朝廷下等之説固灭裂无取惟中等之説公私皆济吾裁损之可以经乆行之数年公用足而民富实
　　太祖开宝七年有司以湖南新茶异于常嵗请髙其价以鬻之太祖曰道则善毋乃重困吾民乎即诏苐复旧制勿増价值
　　煕宁三年熙河运使以嵗计不足乞以官茶博籴每茶三斤易粟一斛其利甚溥朝廷谓茶马司本以博马不可以博籴于茶马司嵗额外增买川茶两倍朝廷别出钱二万给之令提刑司封桩又令茶马官程之邵兼转运使由是数嵗边用粗足
　　神宗熙宁七年干当公事李杞入蜀经画买茶秦鳯熙河博马王上韶言西人颇以善马至边交易所嗜惟茶自熙丰以来旧博马皆以粗茶乾道之未始以细茶遗之成都利州路十二州产茶二千一百二万斤茶马司所收大较若此
　　茶利嘉祐间禁时取一年中数计一百九万四千九十三贯八百八十五钱治平间通商后计取数一百一十七万五千一百四贯九百一十九钱
　　琼山丘氏曰后世以茶易马始见于此盖自唐世回纥入贡先已以马易茶则西北之嗜茶有自来矣
　　苏辙论蜀茶状园户例收晩茶谓之秋老黄茶不限早晩随时即卖
　　沈括梦溪笔谈干德二年始诏在京建州汉阳蕲口各置货务五年始禁私卖茶从不应为情理重太平兴国二年删定禁法条贯始立等科罪淳化二年令商贾就园戸买茶公于官塲贴射始行贴射法淳化四年初行交引罢贴射法西北入粟给交引自通利军始是嵗罢诸处货务寻复依旧至咸平元年茶利钱以一百三十九万二千一百一十九贯为额至嘉祐三年凡六十一年用此额官本杂费皆在内中间时有增亏嵗入不常咸平五年三司使王嗣宗始立三分法以十分茶价四分给香药三分犀象三分茶引六年又改支六分香药犀象四分茶引景德二年许人入中钱帛金银谓之三説至祥符九年茶引益轻用知秦州曹玮议就永兴鳯翔以官钱收买客引以救引价前此累增加饶钱至天祐二年镇戎军纳大麦一斗本价通加饶共支钱一贯二百五十四干兴元年改二分法支茶引三分东南见钱二分半香药四分半天圣元年复行贴射法行之三年茶利尽归大商官塲但得黄晩恶茶乃诏孙奭重议罢贴射法明年推治元议省吏计覆官旬献官皆决配沙门岛元详定枢宻副使张邓公参知政事吕许公鲁肃简各罚俸一月御史中丞刘筠入内内侍省副都知周文贾西上阁门使薛招廊三部副使各罚铜二十斤前三司使李谘落枢密直学士依旧知洪州皇祐三年茶依旧只用见钱至嘉祐四年二月五日降勅罢茶禁
　　洪迈容齐随笔蜀茶税额总三十万熙宁七年遣三司干当公事李杞经画买茶以蒲宗闵同领其事剏设官塲增为四十万后李杞以疾去都官郎中刘佐继之蜀茶尽民始病矣知彭州吕陶言天下茶法既通蜀中独行禁杞佐宗闵作为法以困西南生聚佐虽罢去以国子博士李稷代之陶亦得罪侍御史周尹复极论茶为害罢为河北提防刑狱利路漕臣张宗谔张升卿复建议废茶塲司依旧通商皆为稷劾坐贬茶塲司行劄子督绵州彰明知县宋大章缴奏以为非所当用又为稷诋坐冲替一嵗之间通课利及息耗至七十六万缗有竒
　　熊蕃宣和北苑贡茶録陆羽茶经裴汶茶述皆不第建品説者但谓二子未尝至闽而不知物之发也固自有时盖昔者山川尚閟灵芽未露至于唐末然后北苑出为之最时伪蜀词臣毛文锡作茶谱亦第言建有紫笋而蜡靣乃产于福五代之季建属南唐嵗率诸县民采茶北苑初造研膏继造蜡靣既又制其佳者号曰京挺本朝开寳末下南唐太平兴国二年特置龙鳯模遣使即北苑造团茶以别庶饮龙鳯茶盖始于此又一种茶丛生石崖枝叶尤茂至道初有诏造之别号石乳又一种号的乳又一种号白乳此四种出而腊靣斯下矣真宗咸平中丁谓为福建漕监御茶进龙鳯团始载之于茶録仁宗庆厯中蔡襄为漕改剏小龙团以进甚见珍惜防令嵗贡而龙鳯遂为次矣神宗元丰间有防造密云龙其品又加于小龙团之上哲宗绍圣中又改为瑞云翔龙至徽宗大观初亲制茶论二十篇以白茶自为一种与他茶不同其条敷阐其叶莹薄崖林之间偶然生出非人力可致正焙之有者不过四五家家不过四五株所造止于二三銙而已浅焙亦有之但品格不及于是白茶遂为第一既又制三色细芽及试新銙贡新銙自三色细芽出而瑞云翔龙又下矣凡茶芽数品最上曰小芽如雀舌鹰爪以其劲直纎挺故号芽茶次曰拣芽乃一芽带一叶者号一鎗一旗次曰中芽乃一芽带两叶号一鎗两旗其带三叶四叶者渐老矣芽茶早春极少景德中建守周绛为补茶经言芽茶只作早茶驰奉万乘尝之可矣如一鎗一旗可谓竒茶也故一鎗一旗号拣芽最为挺特光正舒王送人闽中诗云新茗斋中试一旗谓拣芽也或者谓茶芽未展为鎗已展为旗指舒王此诗为误盖不知有所谓拣芽也夫拣芽犹贵重如此而况芽茶以供天子之新尝者乎夫芽茶絶矣至于水芽则旷古未之闻也宣和庚子嵗漕臣郑可简始创为银丝水芽盖将已拣熟芽再为剔去祗取其心一缕用珍器贮清泉渍之光明莹洁如银丝然以制方寸新銙有小龙蜿蜒其上号龙团胜雪又废白的石乳鼎造花銙二十余色初贡茶皆入龙脑至是虑夺真味始不用焉盖茶之妙至胜雪极矣故合为首冠然犹在白茶之次者以白茶上之所好也异时郡人黄儒撰品茶要録极称当时灵芽之富谓使陆羽数子见之必爽然自失蕃亦谓使黄君而阅今日之品则前此者未足诧焉然龙焙初兴贡数殊少累増至于元符以斤计者一万八千视初已加数倍而犹未盛今则为四万七千一百斤有竒矣【此数见范逵所着龙焙美成茶録逵茶官也】白茶胜雪以次厥名实繁今列于左使好事者得以观焉
　　贡新銙【大观二年造】试新銙【政和年造】　白茶【宣和年造】
　　龙团胜雪【宣和二年】御苑玉芽【大观二年】万夀龙芽【大观二年】上林第一【宣和二年】乙夜清供　　承平雅玩
　　龙鳯英华　　玉除清赏　　啓沃承恩
　　雪英　　　　云叶　　　　蜀葵
　　金钱【宣和三年】　　玉华【宣和二年】　　寸金【宣和三年】
　　无比夀芽【大观四年】万春银叶【宣和二年】宜年宝玉
　　玉清庆云　　无疆夀龙　　玉叶长春【宣和四年】瑞云翔龙【绍圣二年】长夀玉圭【政和二年】兴国岩銙
　　香口焙銙　　上品拣芽【绍兴二年】新收拣芽
　　太平嘉瑞【政和二年】龙苑报春【宣和四年】南山应瑞
　　兴国岩拣芽　兴国岩小龙　兴国岩小鳯
　　【以上号细色】　　　拣芽　　　　小龙
　　小鳯　　　　大龙　　　　大鳯【以上号粗色】
　　又有琼林毓料浴雪呈祥壑源供重篚推先价倍南金旸谷先春夀岩却胜延平石乳清白可鉴风韵甚髙凡十色皆宣和二年所制越五嵗省去
　　右茶嵗分十余纲惟白茶与胜雪自惊蛰前兴役浃日乃成飞骑疾驰不出仲春已至京师号为头纲玉芽以下即先后以次发逮贡足时夏过半矣欧阳公诗云建安三千五百里京师三月尝新茶盖异时如此以今较昔又为最早因念草木之防有瓌竒卓异亦必逢时而后出而况为士者哉昔昌黎感二鸟之采擢而自悼其不如今蕃于是茶也焉敢效昌黎之感姑务自警而坚其守以待时而已
　　外焙
　　石门　乳吉　香口
　　右三焙常后北苑五七日兴工毎日采茶蒸榨以其黄悉送北苑并造
　　北苑别録先人作茶録当贡品极胜之时凡有四十余色绍兴戊寅嵗克摄事北苑阅近所贡皆仍旧其先后之序亦同惟跻龙团胜雪于白茶之上及无兴国岩小龙小鳯盖建炎南渡有防罢贡三之一而省去之也先人但着其名号克今更写其形制庶览之无遗恨焉先是任子春漕司再摄茶政越十三载乃复旧额且用政和故事补种茶二万株【政和周曹种三万株】此年益防贡职遂有创增之目仍改京挺为大龙团由是大龙多于大鳯之数凡此皆近事或者犹未之知也三月初吉男克北苑寓舍书
　　贡新銙【竹圈银模】　方一寸二分　试新銙【仝上】龙团胜雪【仝上】白茶【银圈银模】　　径一寸五分御苑玉芽【银圈银模】径一寸五分　万夀龙芽【仝上】上林第一　　方一寸二分　乙夜清供【竹圈】承平雅玩　　龙鳯英华　　玉除清赏
　　啓沃承恩【俱仝上】雪英　　　　横长一寸五分
　　云叶　　【仝上】蜀葵　　　　径一寸五分金钱【银　仝上模】玉华【银模】　　　横长一寸五分寸金【竹圈】方一寸二分　无比夀芽【银模　仝上竹圈】万春银叶【银模银圈】两尖径二寸二分
　　宜年寳玉【银圈银模】直长三寸
　　玉清庆云　　方一寸八分
　　无疆夀龙【银模竹圈】直长一寸
　　玉叶长春【竹圈】　直长三寸六分
　　瑞云翔龙【银模银圈】径二寸五分
　　长夀玉圭【银模】　直长三寸
　　兴国岩銙【竹圈】　方一寸二分　香口焙銙【仝上】上品拣芽【银模银圈】新收拣芽【银模　俱仝上银圈】
　　太平嘉瑞【银圈】　径一寸五分
　　龙报春　　径一寸七分
　　南山应瑞【银模银圈】方一寸八分
　　兴国岩拣芽【银模】径三寸　　　小龙
　　小鳯　　　　大龙　　　　大鳯【俱仝上】
　　北贡茶最盛然前軰所録止于庆厯以上自元丰后瑞龙相继挺出制精于旧而未有好事者记焉但于诗人句中及大观以来增创新銙亦犹用拣芽盖水芽至宣和始名顾龙团胜雪与白茶角立嵗元首贡自御玉芽以下厥名实繁先子观见时事悉能记之成编具存今闽中漕台所刋茶録未备此书庶几补其阙云淳熙九年冬十二月四日朝散郎行秘书郎国史编修官学士院权直熊克谨记
　　北贡茶纲次
　　细色第一纲
　　龙焙贡新　　水芽　十二水　十防火
　　正贡三十銙　创添二十銙
　　细色第二纲
　　龙焙试新　　水芽　十二水　十防火
　　正贡一百銙　创添五十銙
　　细色第三纲
　　龙团胜雪　　水芽　十六水　十二宿火正贡三十銙　续添二十銙　创添二十銙
　　白茶　　　　水芽　十六水　七宿火
　　正贡三十銙　续添五十銙　创添八十銙
　　御苑玉芽
　　小芽　十二水　八防火　正贡一百斤
　　万夀龙芽
　　小芽　十二水　八防火　正贡一百斤
　　上林第一
　　小芽　十二水　十防火　正贡一百銙
　　乙夜清供
　　小芽　十二火　十防火　正贡一百钱
　　承平雅玩
　　小芽　十二水　十防火　正贡一百銙
　　龙鳯英华
　　小芽　十二水　十防火　正贡一百銙
　　玉除清赏
　　小芽　十二水　十防火　正贡一百銙
　　啓沃承恩
　　小芽　十二水　十防火　正贡一百銙
　　雪英
　　小芽　十二水　七防火　正贡一百銙
　　云叶
　　小芽　十二水　七防火　正贡一百片
　　蜀葵
　　小芽　十二水　七防火　正贡一百片
　　金钱
　　小芽　十二水　七防火　正贡一百片
　　寸金
　　小芽　十二水　七防火　正贡一百銙
　　细色第四纲
　　龙团胜雪　　见前　　正贡一百五十銙无比夀芽　小芽　十二水　十五防火
　　正贡五十銙　　创添五十銙
　　万夀银叶　小芽　十二水　十防火
　　正贡四十片　　创添六十片
　　宜年寳玉　小芽　十二水　十防火
　　正贡四十片　　创添六十片
　　玉清庆云　小芽　十二水　十五防火
　　正贡四十片　　创添六十片
　　无疆夀龙　小芽　十二水　十五防火
　　正贡四十片　　创添六十片
　　玉叶长春　小芽　十二水　七防火
　　正贡一百片
　　瑞云翔龙　小芽　十二水　九防火
　　正贡一百片
　　长夀玉圭　小芽　十二水　九防火
　　正贡二百片
　　兴国岩銙　中芽　十二水　十防火
　　正贡一百七十銙
　　香口焙銙　中芽　十二水　十防火
　　正贡五十銙
　　上品拣芽　小芽　十二水　十防火
　　正贡一百片
　　新收拣芽　中芽　十二水　十防火
　　正贡六百片
　　细色第五纲
　　太平嘉瑞　小芽　十二水　九防火
　　正贡三百片
　　龙苑报春　小芽　十二水　九宿火
　　正贡六十片　　创添六十片
　　南山应瑞　小芽　十二水　十五宿火
　　正贡六十銙　　创添六十銙
　　兴国岩拣芽　　中芽　　十二水
　　十防火　　　正贡五百十片
　　兴国岩小龙　　中芽　　十二水
　　十五防火　　正贡七百五片
　　兴国岩小鳯　　中芽　　十二水
　　十五防火　　正贡五十片
　　先春雨色
　　太平嘉瑞　　　仝前　　正贡二百片
　　长夀玉圭　　　仝前　　正贡一百片
　　续入额四色
　　御苑玉芽　　　仝前　　正贡一百片
　　万夀龙芽　　　仝前　　正贡一百片
　　无比夀芽　　　仝前　　正贡一百片
　　瑞云翔龙　　　仝前　　正贡一百片
　　麤色第一纲
　　正贡
　　不入脑子上品拣芽小龙一千二百片六水十防火
　　入脑子小龙七百片四水十五防火
　　增添
　　不入脑子上品拣芽小龙一千二百片
　　入脑子小龙七百片
　　建宁府附发小龙茶八百四十片
　　麤色第二纲
　　正贡
　　不入脑子上品防芽小龙六百四十斤
　　入脑子小龙六百七十二片
　　入脑子小鳯一千三百四十片四水十五防火入脑子大龙七百二十片二水十五防火入脑子大鳯七百二十片二水十五防火
　　增添
　　不入脑子上品拣芽小龙一千二百片
　　入脑子小龙七百片
　　建宁府附发小鳯茶一千三百片
　　麤色第三纲
　　正贡
　　不入脑子上品拣芽小龙六百四十片
　　入脑子小龙六百四十片
　　入脑子小鳯六百七十二斤
　　入脑子大龙一千八百片
　　入脑子大鳯一千八百片
　　增添
　　不入脑子上品拣芽小龙一千二百片
　　入脑子小龙七百片
　　建宁府附发大龙茶四百片大鳯茶四百片
　　麤色第四纲
　　正贡
　　不入脑子上品防芽小龙六百片
　　入脑子小龙三百三十六片
　　入脑子小鳯三百三十六片
　　入脑子大龙一千二百四十片
　　入脑子大鳯一千二百四十片
　　建宁府附发大龙茶四百片大鳯茶四百片
　　麤色第五纲
　　正贡
　　入脑子大龙一千三百六十八片
　　入脑子大鳯一千三百六十八片
　　京铤改造大龙一千六百片
　　建宁府附发大龙茶八百片大鳯茶八百片
　　麤色第六纲
　　正贡
　　入脑子大龙一千三百六十片
　　入脑子大鳯一千三百六十片
　　京铤改造大龙一千六百片
　　建宁府附发大龙茶八百片大鳯茶八百片又京铤改造大龙一千二百片
　　麤色第七纲
　　正贡
　　入脑子大龙一千二百四十片
　　入脑子大鳯一千二百四十片
　　京铤改造大龙二千三百二十片
　　建宁府附发大龙茶二百四十片大鳯茶二百四十片又京铤改造大龙四百八十片
　　细色五纲
　　贡新为最上后开焙十日入贡龙团为最精而建人有直四万钱之语夫茶之入贡圈以箬叶内以黄斗盛以花箱防以重篚花箱内外又有黄罗羃之可谓什袭之珍矣
　　麤色七纲
　　拣芽以四十饼为角小龙鳯以二十饼为角大龙鳯以八饼为角圈以箬叶束以红缕包以红纸缄以旧绫惟拣芽俱以黄焉
　　金史茶自宋人嵗供之外皆贸易于宋界之塲世宗大定十六年以多私贩乃定香茶罪赏格章宗承安三年命设官制之以尚书省令史徃河南视官造者不尝其味但采民言谓为温桑实非茶也还即白上以为不干杖七十罢之四年三月于淄密宁海蔡州各置一坊造茶照南方例每斤为袋直六百文后令每袋减三百文五年春罢造茶之坊六年河南茶树槁者命补植之十一月尚书省奏禁茶遂命七品以上官其家方许食茶仍不得卖及馈献七年更定食茶制八年言事者以止可以盐易茶省臣以为所易不广兼以杂物博易宣宗元光二年省臣以茶非饮食之急今河南陜西凡五十余都郡日食茶率二十袋直银二两是一嵗之中妄费民间三十余万也奈何以吾有用之货而资敌乎乃制亲王公主及现任五品以上官素蓄存者存之禁不得买餽余人并禁之犯者徒五年告者赏宝泉一万贯元史本朝茶课由约而博大率因宋之旧而为之制焉至元六年始以兴元交钞同知运使白赓言初成都茶课十三年江南平左丞吕文焕首以主茶税为言以宋防五十贯凖中统钞一贯次年定长引短引是嵗征一千二百余锭泰定十七年置防茶都转运使司于江州路总江淮荆湖福广之税而遂除长引专用短引二十一年免食茶税以益正税二十三年以李起南言增引税为五贡二十六年丞相桑哥增为一十贯延祐五年用江西茶运副法忽鲁丁言减引添钱每引再增为一十二两五钱次年课额遂增为二十八万九千二百一十一锭矣天厯己巳罢司而归诸州县其嵗徴之数盖与延祐同至顺之后无籍可考他如范殿帅茶西番大叶茶建宁銙茶亦无从知其始末故皆不着明防典陜西置茶马司四河州洮州西宁甘州各司并赴徽州茶引所批騐每嵗差御史一员廵茶马
　　明洪武间差行人一员赍榜文于行茶所在悬示以肃禁永乐十三年差御史三员廵督茶马正统十四年停止茶马金牌遣行人四员廵察景泰二年令川陜布政司各委官廵视罢差行人四年复差行人成化三年奏准每年定差御史一员陜西廵茶十一年令取回御史仍差行人十四年奏准定差御史一员专理茶马每嵗一代遂为定例治十六年取回御史凡一应茶法悉聼督理马政都御史兼理十七年令陜西每年于按察司拣宪臣一员驻洮廵禁私茶一年满日择一员交代正德二年仍差廵茶御史一员兼理马政
　　光禄寺衙门每嵗福建等处觧纳茶叶一万五千斤先春等茶芽三千八百七十八斤收充茶饭等用
　　博物典彚云本朝捐茶利予民而不利其入凡前代所设务贴射交引茶由诸种名色今皆无之惟于四川置茶马司四所于闗津要害置数批验茶引所而已及每年遣行人于行茶地方张挂榜文俾民知禁又于西番入贡为之禁限每人许其顺带有定数所以然者非为私奉盖欲资外国之马以为边境之备焉耳
　　洪武五年户部言四川产巴茶凡四百四十七处茶戸三百一十五宜依定制每茶十株官取其一嵗计得茶一万九千二百八十斤令有司贮候西番易马从之至三十一年置成都重庆保宁三府及播州宣慰司茶仓四所命四川布政司移文天全六番招讨司将嵗收茶课仍收碉门茶课司余地方就送新仓收贮聼商人交易及与西番易马茶课嵗额五万余斤每百加耗六斤商茶嵗中率八十斤令商运卖官取其半易马纳马番族洮州三十河州四十三又新附归德所生番十一西宁十三茶马司收贮官立金牌信符为验洪武二十八年驸马欧阳伦以私贩茶扑杀明初茶禁之严如此武夷山志茶起自元初至元十六年浙江行省平章髙兴过武夷制石乳数斤入献十九年乃令县官莅之嵗贡茶二十斤采摘户凡八十大德五年兴之子久住为邵武路总管就近至武夷督造贡茶明年剏焙局称为御茶园有仁风门第一春殿清神堂诸景又有通仙井覆以龙亭皆极丹雘之盛设塲官二员领其事后嵗额浸广增戸至二百五十茶三百六十斤制龙团五千饼泰定五年崇安令张端本重加修葺于园之左右各建一坊扁曰茶塲至顺三年建宁总管暗都剌于通仙井畔筑台髙五尺方一丈六尺名曰喊山台其上为喊泉亭因称井为呼来泉旧志云祭后羣喊而水渐盈造茶毕而遂涸故名迨至正末额凡九百九十斤明初仍之着为令每嵗惊蛰日崇安令具牲醴诣茶塲致祭造茶入贡洪武二十四年诏天下产茶之地嵗有定额以建宁为上聼茶戸采进勿预有司茶名有四探春先春次春紫笋不得碾揉为大小龙团然而祀典贡额犹如故也嘉靖三十六年建宁太守钱嶫因本山茶枯令以嵗编茶夫银二百两及水脚银二十两赍府造办自此遂罢茶塲而崇民得以休息御园寻废惟井尚存井水清甘较他泉迥异仙人张邋遢过此饮之曰不徒茶美亦此水之力也
　　我
　　朝茶法陜西给番易马旧设茶马御史后归廵抚兼理各省发引通商止于陜境交界处盘查凡产茶地方止有茶利而无茶累深山穷谷之民无不沾濡
　　雨露耕田凿井共乐升平此又有茶以来希遇之盛也雍正十二年七月既望陆廷灿识













　　续茶经附録

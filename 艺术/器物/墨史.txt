　　钦定四库全书　　　　　子部九
　　墨史　　　　　　　　　谱录类一【器物之属】提要
　　【臣】等谨案墨史三卷元陆友撰友字友仁吴县人其书集古来精于制墨者攷其事迹勒为一书于魏得韦诞一人于晋得张金一人于刘宋得张永一人于唐得李阳冰以下十九人于宋得柴珣以下一百三十余人于金得刘法杨文秀二人又详载高丽契丹西域之墨附録杂记二十五则皆墨之典故也其间搜罗隠僻博赡可观大率采自宋人説部者居多虽其出处不能尽详而荟稡成编实可为文房故事之助其论奚廷珪非李廷珪一条据墨经载易水奚鼐之子超鼏之子起又别叙歙州李超超子廷珪以下世家是族有奚李之异居有易歙之分惟其名偶同足破世所传江南赐姓李氏之説为妄亦颇有资于考据案禆传载友仁生市防阛阓间父以市布为业独能异其所好攻苦于学善为歌诗工八分隷楷博极羣物奎章阁鍳书博士柯九思侍书学士虞集服其精识相与言于文宗未及任用而二人去职友亦南归自号砚北生着砚史墨史印史所为诗文有杞菊轩藁今皆亡佚惟研北杂志及是书尚存云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　墨史卷上
　　元　陆友　撰
　　魏
　　韦诞字仲将京兆人太仆端之子善隷楷魏太和中为武都太守以能书留补侍中洛阳许邺三都宫观始就诏令诞题署以为永制给御笔墨皆不任用因奏蔡邕自矜能书兼斯喜之法非纨素不妄下笔夫欲善其事必利其器若用张芝笔左伯纸及臣墨兼此三具又得臣手然后可以逞径丈之势方寸千言诞仕至光禄大夫嘉平三年卒年七十五萧子良荅王僧防书曰仲将之墨一如漆
　　后魏贾思勰齐民要术有韦仲将笔方合墨法晁説之墨经并举魏仲将墨法后魏贾思勰法二法本无大异而晁氏两书之又苏易简文房四谱载冀公墨法其人未详
　　晋
　　张金者晋人石崇奴劵云张金好墨过市数蠡并市豪笔备即冩书又吴俶墨赋云或名重张金或妙称祖氏
　　宋
　　张永字景云吴郡呉人裕之子仕宋至征西将军涉猎书史能为文章善隷书又有巧思并为文帝所知纸墨皆自营造帝每得永表启辄执玩咨嗟自叹供御者了不及也又诏永更制御纸洁光丽耀目夺日又合秘墨美殊前后色如漆一竟纸
　　何防记墨云近世士人游戏翰墨因其资地高韵创意出竒如韦仲将张永所制者故自不少然不皆手制亦以意加减指授善工而为之耳如东坡先生在儋耳令潘衡所造铭曰海南松煤东坡法墨者是也又云贺方回张秉道康为章皆能精究和胶之妙法其制皆如出犀璧也又如李元伯李公照王仲达武继隆滕元发邵兴宗之徒往往作墨然都成于匠手而假名耳因附着之不复别见云
　　唐
　　李阳冰赵郡人官至将作大匠善小篆父雍门湖城令冰兄弟五人皆负词学初师李斯峄山碑后见仲尼呉季札墓志便变化开阖如虎如龙劲利豪爽风行雨集文字之本悉在心胸自言斯篆之后直至小生曹喜蔡邕不足数识者谓之仓颉后身尤精小学豪骏墨劲时谓之笔虎势如古钗倚物力有万夫无与为比周越云阳冰篆势全法崔子玉张平子碑不因见夫子书便变化开阖葢窦臮之抑防也宋元符间襄阳米芾逰京师于相国寺罗汉院僧寿许见阳冰供御墨一巨挺其制如碑高逾尺而厚二寸面蹙犀文坚泽如玉有篆欵曰文华阁中穴一窍下画泰卦于麒麟之上幕篆五字曰翠霞曰臣阳冰左行书大厯二年二月造得旨降入飜经院右行书董作内府丞臣车辅都监臣赵忠孠芾后数载经南徐过鹤林僧惟清乞书宝藏额因难之清忽开笥取古锦囊出巨墨如曩时所见者且云先师昔在京师贵人家以古琴玉环贸得之乃奉墨授芾芾受而书毕亟归净名斋报之以呉道子画炽盛光佛一帧古铜水龟玉界尺二芾后书儒释老书及忠孝贤明事则用之
　　祖敏本易定人唐时之墨官也今墨之上必假其姓而号之大约易水者为上其妙者必以鹿角胶煎为膏而和之故祖氏之名闻于天下晁氏云古人用墨多自制造故匠氏不显唐之匠氏惟闻祖敏黄秉云祖氏易水人故以济土为号年载已逺罕有存者友按唐书地理志易州土贡墨意当时治墨者不特祖氏其后奚李张陈皆出易水制作之盛有由来矣
　　王君德者唐末人蔡君谟云世有王君德墨人间少得之皆出上方或有得者是为家宝也墨经有唐王君德捣用石臼捣三二千杵其药用酢石橊皮水牛角屑胆矾三物又法用梣木皮皂角胆矾马鞭草四物
　　奚鼐　　奚鼏　　已上二人唐末匠氏鼐墨面曰光庆又印曰奚鼐墨又印曰庚申而鼏墨大槩与鼐同惟庚申字异见墨经及赵寅墨谱
　　奚庭珪易水人或曰李庭珪本姓奚江南赐姓李氏非也今之人但见有奚庭珪墨二品庭珪父即超何独有奚庭珪而无奚超也赵寅达夫尝收得一种上印文曰宣府奚庭珪乃知居歙者李氏籍宣者奚氏各是一族而名偶同耳新安志云自蔡居谟以来皆言李庭珪即奚庭珪唯黄秉李孝美云奚墨不及李友按墨经云观易水奚氏歙州李氏皆用大胶所以养墨又云奚鼐之子超鼏之子起而别叙歙州李超超子庭珪以下世家是族有奚李之异居有易歙之分矣况墨説复指宣府之记为证用众説从姓氏书之惟超起未尝以奚称则仍李氏不敢重出云
　　李慥者易水诸李之祖也叶少蕴云王景源使君所宝古墨一笏葢其先待制所藏者背铭曰唐水部员外郎李慥制云诸李之祖也黎介然一见求以所用端石砚易之景源久之方与后携砚至行朝有贵人欲以五万钱辍砚景源竟惜不与也
　　江南黟歙之地有李廷珪墨尤佳廷珪本易水人其父超唐末流离渡江覩歙中可居造墨故有名焉今有得而藏于家者亦不下五六十年葢胶败而墨调也其坚如玉其文如犀冩逾数十幅不耗一二分也常侍徐公为太简言幼年尝得李超墨一挺长不过尺细裁如筯与其弟锴共用之日书不下五千字凡十年乃尽磨处边际有刃可以裁纸自后用李氏墨无及此者超即廷珪之父也超墨有二品其面或为特龙者或曰新安香墨者其幕曰歙州李超造一上曰李超其号虽异亦互有精觕王仲薿曰其父岐公在仁宗朝被赐超墨题云检校水部员外郎臣超后以遗蔡君谟君谟云超与其子廷珪唐末自易水渡江至歙州地多美松因而留居遂以墨名家本姓奚江南赐姓李氏超之墨世不复传襄尝侍羣玉宴辄赐得之其从子绦云昭陵晩岁开内宴数与大臣侍从从容谈笑尝亲御飞白书以分赐更以香药名墨徧赉焉一大臣得超墨而君谟伯父所得乃廷珪墨君谟时觉大臣意歉有不足色因密语能易之乎大臣者但知廷珪为贵而不知有超也既得易辄欣然及宴罢骑从出内门去将分道君谟于马上始乃长揖曰还知廷珪是李超儿否超有弟起墨不子廷珪廷寛
　　廷珪超之子世为南唐墨官蔡君谟云廷珪墨为天下第一品祥符治昭应用为染饰今人间所有皆其时余物也其墨能削木误坠沟中数月不坏昔年洛下为留守推官事王公见遗廷珪墨自是书笥中稍或益之渐至知墨之説尤为精防唐彦猷殊达此理超与珪始至新安各出姓名尚用邽字超死而珪业益精面有龙文而其名亦有用邽字者乃知名字不同形制有异者作之有先后也或曰何以知之曰类其父超也世之好竒者多借廷珪姓名模仿形制以造之有至好者茍非素蓄之家不能辨其墨虽厯数百年研磨尚有龙脑气此其騐也王原叔性爱墨持玩不厌几案牀枕间往往置之常以柔物磨拭之发其光色至用衣袖畧无所惜庆厯中有人持廷珪墨十丸求售从子参预托言草文字恐溷其思遽令麾去既而闻之极为叹息其后尤难得而屡以万钱市一丸其品乃有邽字作下邽之邽者为上作圭洁之圭者次之作珪璧之珪者又次之其云奚廷珪者最下葢廷珪本燕人奚初姓后徙江南其初未竒久而益佳故李主宠其能赐之姓也虽名号有高下其间又自有精麤亦时有伪作者人多惑原叔言辨之当视其背印背印云歙州李廷珪墨歙傍欠字之左足与州字之中或其李字之中画与子字之足贯又与庭字丰之竪画墨字之右角贯视之上下相通者为真又自能造墨在濠梁彭门常走人取兖州善煤手自和揉妙为形体其光色与廷珪相上下既成均遗好事悉伏其精尝以廷珪墨遗蔡君谟陇西李之侚谒之曰闻以墨遗君谟槖中必缺今请以一丸补之苏魏公云高祖以来所用廷珪墨一挺于祖父宝之长四寸濶一寸厚一寸其色之黒世无物及者研之无声面有李廷珪墨四字苏子瞻为顔鳬绎作集引其子复以廷珪墨遗之金涂龙及铭云李宪臣所属赐墨也又尝以蜀中冷金牋试墨惟廷珪乃黒陈无己云晁无斁有李墨半丸云是裕陵故物也往于秦少游家见李墨不为文理质如金石亦裕陵所赐王平甫所藏者其子斿以遗少游潘谷见之载拜云真廷珪所作也世惟王四学士有之与此为二矣吴幵喜蓄墨收古今名品甚具诸李所制皆有之云皆无出廷珪之右者其坚利可以削木书华严经一部半用廷珪才研一寸其下帙用承晏墨遂至二寸则胶法可知矣王彦若云赵韩王从太祖至洛行故宫见架间一箧取视之皆李氏父子所制墨也因尽以赐王后王之子妇蓐中血晕危甚医求古墨为药因取一枚投烈火中研末酒服即愈诸子欲各偹产乳之用乃尽取墨煆而分之自是李氏墨世益少得邵公济云太祖下南唐所得廷珪父子墨同俘获物付主藏吏籍收不以为贵也后有司更作相国寺门楼诏用黒漆取墨于主藏车载以给皆廷珪父子之墨至宣和年黄金可得李氏之墨不可得熙宁间李舜举御药为林子中言禁中墨无廷珪成挺者但有承晏文用等墨为古墨之尤者握子有香字乃廷珪禁中尤珍之吾家太史云国初平江南时廷珪墨连载数艘输入内库太宗赐近臣秘阁帖皆用此墨其后建玉清昭应宫至用以供漆饰而太史所记与蔡邵二説互有同异故并载之廷珪子承浩蚤世故墨不多有其后遂絶友平生凡五见廷珪墨其一见之于京师杨好谦家面作柳枝瘦龙上印一小香字幕曰徽州李廷珪墨黄罗囊袭之表以牙籖曰仁宗皇帝宝字墨其一见之于黄可玉清权斋云是其外家宣和进士陈篆所藏其一唐子真得于赵氏姑脂泽中铭曰保大元年歙州进墨务官臣李廷珪造后截留保大二字易帖于庄肃幼恭其一半挺见之于鍳书博士柯敬仲家铭曰保大元年正月七日奉旨造幕曰文馆供奉库左行书云墨务官臣廷珪右行书云墨务官臣廷寛其一见之于洛阳赵顔子之孙许面作特龙幕曰保大九年奉勅造长春殿供御龙印香煤左行书云墨务官臣廷邽监官臣亮右行书云臣夷中臣子和臣卞等进试之皆光泽如新独宝字墨质虽具而胶法已败疑为苏家赝物也
　　廷寛超之次子蔡君谟云李超并男廷寛墨今少见廷珪为第一廷寛承晏次之又云欲求廷珪墨终难得或廷寛承晏文用皆其家法子承晏承晏子文用文用子仲宣仲宣子惟益惟庆承晏廷寛之子蔡君谟云李氏墨承晏而下不能用家法无足取者熙宁九年苏魏公颂同修国史开局日赐承晏笏挺双脊龙墨张遇丸墨澄心堂纸及对神宗曰禁中自此少矣宜宝之苏子瞻云黄鲁直学吾书輙以书名于时好事者争以精纸妙墨求字常携古锦袋满中皆是物者一日见过探之得承晏墨半挺遂夺之潘谷騐墨摸索便知精粗一日过鲁直取所藏墨示之谷隔锦囊揣之曰此李承晏软剂今不易得又揣其一曰此谷廿年造者今精力不及无此墨也取视果然
　　文用承晏之子能世其业然墨差不逮絶无有也仲宣文用之子亦如其父陈无己云南唐于饶置墨务李本奚氏以幸赐国姓世为墨官云唐之问质肃公之子有墨曰饶州供进墨务官李仲宣造世莫知其何人颇有家法以遗黄鲁直鲁直谓不逮孙氏所有而无己谓过之陈留孙待制家有墨半挺号称廷珪但色重耳非古制也
　　惟益仲宣之子叶少蕴云元祐初京师杂买务货旧墨犹有惟益所作千余挺当时士大夫争取之背印作歙州墨务官李惟益造者是也弟惟庆
　　惟庆仲宣次子其墨小挺子优于大墨可亚廷珪一种有两头圜面有双龙奉一牌子曰供洒龙麝香墨幕文曰歙州李惟庆墨者上品也江南畏中国之威其供御字并刻为供洒一种面印皆同幕文曰歙州供进墨务官李惟庆造者其次也此后李氏遂无闻宋仁宗时其子孙尚有为务官者岁贡上方絶不佳每移文本州责之殊不入用也
　　张遇易水人遇墨有题光启年者妙不减廷珪宫中取其墨烧去烟用以画睂谓之画睂墨蔡君谟谓世以歙州李廷珪为第一易水张遇为第二遇亦有二品易水贡墨为上供堂墨次之苏子瞻云麝香张遇墨两枚或自内廷得之以见遗藏之久矣制作精致非常墨所能髣髴陈无己见秦少游有张遇墨一圑面为盘龙鳞鬛悉具其妙如画其背有张遇麝香四字语曰良玉不琢谓其不借美于外也张其后乎墨经云凡印方直最难往往多裂易水张遇印多方直者其剂熟可知叶少蕴云两汉间称墨多言丸魏晋后始称螺取其上锐必稍如今之挺形而丸则其制不可解或云乃今之钱子墨世张遇墨乃唐末时物皆为钱子是其遗法然极不便于研磨古人为之当别有意也子谷
　　谷制墨得李氏法而世不多有邹志完谓遇之子名谷然云黟川布衣则疑别有同姓名者又以处厚亦云黄山意其自易水徙歙如李氏故漫从家世书之子处厚处厚在黄山起灶作煤制墨为世业其用逺烟鱼胶邹志完云予用处厚墨久矣而未之识一旦处厚踵门问其家世则谷之子遇之孙昔李氏以墨显于江南而遇妙得其法至处厚益恐坠其家声不汲汲于利尤可尚也
　　朱逄歙州人江南韩熙载自延其造化松堂墨文曰中子又曰麝香月匣而宝之虽至亲昵友无见之者熙载死后尽为诸妓分携而去
　　墨史卷上
　　钦定四库全书
　　墨史卷中
　　元　陆友　撰
　　宋
　　柴珣宋初时人代居宣城得二李胶法出潘张之上其作玉梭様铭曰柴珣东窑者士大夫得之葢金玉比也其后有柴成务朱君德二人墨并狭小挺制作不一陈赟易水人世不多与张遇等其墨铭曰易水光真墨幕曰陈赟
　　陈朗兖州人宋初避讳因以三翁记之蔡君谟评墨以李廷珪为第一廷寛承晏次之张遇次之朗又次之不独造作有法松烟自异君谟得歙烟造墨便有廷珪风采乃知本性随其土地而异朗弟逺逺子惟进杨如晦云歙州诸李稍喜出光而东山诸陈作一色皴面皴面便于研试葢墨色皴闇磨之倍増光黒为鬻者之利尔大体入池蚤作细文入池迟作皴文无他术也欲皮泛逾细而光当出池时揩刷令净以皮一番蘸水受之则应手如角皮泛墨家言也
　　陈已　　陈湘　　陈相　　陈和　　陈显已上五人皆朗诸孙胶法虽在而妙处似非其子孙可传故墨不逮昔人已墨名为飞鱼锤子相墨所谓墨龙髓者铭曰世业陈相逺烟清光刘贡父作墨作长新字长新陈相也墨经云兖人旧以十月煎胶十一月造墨今旋煎旋用殊失之故潘谷一见相墨曰惜哉一生胶耳景焕成都人隠居玉垒山尝得墨材甚精止造五十团不复更作曰以此终吾身墨印文曰香璧幕曰副墨子焕有文艺撰野人闲话牧竖闲谈及画迹传于代盛匡道　　盛通　　盛真　　盛舟　　盛信盛皓　　已上六人皆宣州一族大率如奚廷珪样幕并篆文依歙様香墨唯通墨挺大而与诸盛小异宣道或曰宣德不知何许人墨皆范张遇即未究郡国之来姓名之出李伯阳以其形制俱类廷珪疑歙州人也
　　姜潜字至之兖州人隠居奉符之太平镇文潞公通判州事日访墨于姜姜曰近颇难得当求佳煤自制久之携纸囊访公曰此即煤也写之则盈盘按之则如故又曰此亦可以如茶啜之无害公如其言啜一茶瓯食顷忽发欬声香气上袭芳馥如麝姜曰此所谓麝煤也研麝入者传之误矣墨成颇珍惜之
　　周明法　　林鉴　　陈泰　　已上并兖州名手作墨其得意者皆不减诸陈但尚新耳
　　王迪西洛隠君子也其墨法止用逺烟鹿胶二物铣泽出陈赡之右文潞公尝从迪求墨久之持烟一奁见公且请以指起烟按亦随复曰此烟之最轻者乃抄烟以汤防起揖公对啜云当自有龙麝气真烟香也凡墨入龙麝皆夺烟香而引蒸湿返为墨病俗子不知也黄太史以迪为镇州人而家于洛也
　　耿仁遂歙州人仁遂子文政文寿而耿盛耿德真皆其世家德真所制甚精惜其蚤死藏墨之家不及见也王顺兖海人徂徕独称诸陈顺晩出而其法尤精常言墨贵轻清葢烟逺则轻胶逺则清墨家昧此多肧闇乏坚致非善法也如李廷珪真墨坚如角石年逾多而光采如新斜斫薄处可以刻纸或云廷珪佳煤一斤可受胶一斤入手坚重研不滞笔此所以独贵于世也杨如晦谓顺墨稍坚重有光虽浓磨不留笔似得廷珪妙处裴言元祐中为曹王造墨故料精而墨善比常品差胜郭玉汲人玉所制墨铭曰供御郭玉
　　潘谷伊洛间墨师也墨既精好而价不二士或不持钱留劵取墨亦辄与之苏子瞻闻之曰非市道人也尝与诗云一朝入海寻李白空看人间画墨仙豫章黄鲁直尝得李廷珪墨神宗所赐王安国平甫者已而遗淮海秦少游少游爱之藏锦囊中墨师过少游少游出锦囊以示之墨师手拊锦囊即拜曰真廷珪为者畴昔见于平甫家与此二矣是岂常墨工所能哉后忽取积劵焚之饮酒三日发狂浪走赴井死人下视之葢趺坐井之中尚持念珠也谷子遇陈无己云供偹使李唐卿嘉祐中以书待诏者也喜墨尝谓余曰和墨用麝欲其香有损于墨而竟亦不能香也不若并藏以熏之潘谷墨香彻肌骨磨研至尽而香不衰陈惟进之墨一箧十年而麝气不入但自作松香耳葢陈墨肤理坚宻不受外薫潘墨之香剂中必入龙麝等也
　　东野晖兖人也苏子瞻云晖所制墨每枚必十千信非凡墨之比也
　　苏澥字浩然武功人度支郎中舜元之子为秘阁校理自号支离居士喜造墨所制皆作松纹绉皮而坚致如玉石何子楚与其孙之南仲容游其家藏不过数笏子楚得半笏于李汉臣持视仲容曰真家宝也神宗朝髙丽入贡奏乞浩然墨诏取其家浩然止以十笏进呈其自珎秘如此人有获其寸许者如防金碎玉争相夸玩黄鲁直所谓廷珪赝墨出苏家者是浩然所作也晁贯之字季一性无他嗜独见墨丸喜动睂宇其所制铭曰晁季一寄寂轩造者不减潘陈其兄说之字以道深于名理尤喜造墨着墨经三卷论产松之地烟煤制造之法及自古墨工知名者凡三篇
　　朱觐九华人善用胶作软剂出光墨滕元发作郡日令其手制铭曰爱山堂造者最佳子聪不逮其父
　　僧清一蜀人也遇异人传墨法有名江淮间甚贵重之张居靖善造墨黄鲁直试之谓其鹿胶极坚黒作皮肉不减曩时歙州煤其光泽不足良以岁月深逺爽调防耳
　　陈赡真定人初造墨遇异人传和胶法因就山中松取煤其用胶虽不及常和沈珪而置之湿润初不蒸败此其妙处也又受异人之教每觔半觔价虽廉而利常赢余何子楚尝以二万钱就赡取墨适非造墨时因返金而以断裂不全者二十笏为寄曰此因胶紧所致非深于墨不敢为献也子楚寳而用之并就真定公库转置百笏自谓终身享之不尽南渡一扫无余继访好事所藏葢一二见也赡在宣和间已自贵重觔直五万比其身在葢百倍矣赡死壻董仲渊因其法而加胶墨尤坚致恨其即死流不多也董后有张顺亦赡壻而所制不及渊亦失赡法又有胡德者赡之外孙也
　　刘宁真定墨工也与同郡张顺各尊其艺素不相下康倬为章使之造墨但多以钱遗之不问所造之多寡故尝得佳品宣和乙巳春为章赴官鄚亭将行二人皆以墨献张力言其墨胜刘刘云无多言得以试之耳取二汤壶炽炭熬之使沸各投墨一笏煮之自巳及酉取视之张墨已融败拆裂刘墨坚如故叩之琅然张乃大服刘曰二煤与胶皆一所以异者万杵耳
　　常和隠居嵩山墨虽晩出颇自珍惜胶法殊精必得佳煤然后造故其价与潘陈特高收其赢以起三清殿其铭曰紫霄峰造者岁久磨灭真可截纸和子遇不为五百年后名而减胶售俗正如江南徐熙作落墨花而子崇嗣取悦俗眼而作没骨花败其家法也
　　解子诚河东人　　韩伟升　　已上二人墨挺极重厚胶力不乏其精采可与新制敌也
　　田守元一名守真其墨式形制极精而煤不甚佳差胜小潘然亦多沙耳
　　梅鼎　　张孜　　关珪【弟瑱】曹知微　　陈昱郭遇明　　梅赡　　张雅　　高肩　　已上十人并崇宁以来京师名手皆有声称而精于样制
　　侍其瑛本良家子少年流宕京师元丰中以笔为业入太学供诸生甚勤不计其直辄与之率日至或二三日一至自尔稍稍受知当世公卿大夫遂以笔名家其后造墨和剂制样稍佳而胶法未精不复取重于人李清上党人以墨著名
　　郑涓在重和中造墨铭曰凝香阁者张达明试之谓不媿李氏
　　薛安　　薛容少室人容所造墨用灶君山煤真竒品也
　　张滋真定人善和墨色光黳胶法精举胜江南名手大观初时学士彦许八座光凝共荐之于是命造墨入大观库是后岁岁加赐钱至二三万政和末蔡京罢相而后止焉滋亦能自重方其得声价时景越二王呼滋至邸命出墨谓虽百金弗吝也滋不肯曰滋非为利者今墨乃朝廷之命不敢私遗人二王乃丐于上诏各赐王十觔然滋所造实超今古其墨积大观库毋虑数万觔世有宣和睿制者葢滋所作也
　　张浩唐州人居桐栢山其墨精致胶法甚竒呉顺图于每岁造至百觔遂压京都之作矣
　　王惟清　　丁真一　　已上二人隠居吴郡皆能制墨尤为米元章所赏识
　　高庆和歙人也大观间叶少蕴令庆和造墨取煤于黄山不复计直葢以松渍漆并烧又尝馆三韩使人得其贡墨碎之防以三之一既成潘张之徒皆不及同时有汪通高景修皆起灶作煤制墨为世业
　　潘衡金华人苏子瞻云衡初来儋耳起灶作墨得烟丰而墨不甚精因教其逺突寛笼得烟几减半而墨乃尔黑其文曰海南松煤东坡墨法皆精者也常当防墨工盗用印使得墨者疑衡此墨出灰池中未五日而色如此日久胶定当不减李廷珪张遇也子瞻自儋耳归至广州舟败亡墨四箧平生所宝皆尽仅于诸子处得李墨一丸潘谷墨两丸自是至毘陵捐馆舍所用皆此三墨也叶少蕴云宣和初有潘衡者卖墨江西自言尝为东坡造墨海上得其秘法故人争趋之余因问东坡之子过求其法过大笑曰先人安得有法在儋耳衡适来见因使之别室为煤夜遗火几焚庐翌日煨烬中得煤数两而无胶法取牛皮胶以意和之不能为挺磊块仅如指者数十公亦絶倒衡因谢去葢自别得法借东坡以行也天下事名实相蒙类如此东坡乃以善墨闻耶衡今在钱塘竟以东坡故售墨价数倍于前然衡墨自佳亦由墨以得名尤用功可与九华朱觐上下也有女居庐陵其业孙秉彛墨铭为金华潘衡嫡孙秉彛者是也
　　潘昱善造墨范至能谓二王府帖是昱墨所摹拓友按黄鲁直云元祐中亲贤宅从禁中借版刻法帖墨百本分遗宫僚但用潘谷墨光辉有余而不甚黟黒又多木横裂文士大夫不能别也至能号称博洽而昱之名不同疑闻之悮耳
　　沈珪嘉禾人初因贩缯往来黄山有教之为墨者以意用胶一出便有声称后又出意取古松煤杂松脂漆滓烧之得烟极精细名为漆烟每云韦仲将法止用五两之胶至李氏渡江始用对胶而秘不传为可恨一日与张处厚于居彦实家造墨而出灰池失于早墨皆断裂彦实以所用墨料精佳惜不忍弃遂蒸浸以出故胶再以新胶和之墨成其坚如石珪因悟对胶法每视烟料而煎胶胶成和煤无一滴多寡也故其墨铭云沈珪对胶十年如石一如漆此最佳者也其为人有信义庚子冦乱何子楚避地嘉禾连墙而居日为子楚言胶法并观其手制虽得其大槩至微妙处虽其子晏亦不能传也珪年七十余终晏先卒其法遂絶时有张孜墨校珪漆烟而胜者珪曰非此敌也乃取箧中先减胶一丸与孜墨并而孜墨返出其下逺甚子楚叩之云廷珪对胶于百年外方见胜妙葢虽精烟胶多则色为胶所蔽逮年逺胶力渐退而墨色始见耳若孜墨急于目前之售故用胶不多而烟黒不昧若岁久胶尽则脱然无光如土炭耳孜墨用宜西北若入二浙一遇梅润则败矣滕令嘏监嘉禾酒税延致珪甚厚令尽其艺既成取小团磨试忽失所在后二年濬池得之其坚致如故令嘏庄敏公之子所蓄古墨至多而有鉴裁谓珪曰幸多自爱虽二李不能逺过也大观间刘无言取苏浩然制铭令沈珪作数百丸以遗好事及当朝贵人所藏未必皆浩然手制然珪作墨亦非近世墨工可及实可乱真也叶少蕴每劝人多蓄珪墨珪死后方知其可贵也僧仲球融州人世传李氏胶法在都峤山中为朱仪相作墨铭曰学易堂者是也












　　墨史卷中
　　钦定四库全书
　　墨史卷下
　　元　陆友　撰
　　宋
　　戴彦衡新安人绍兴间复古供御墨葢彦衡所造自禁中降出双角龙文或云米友仁侍郎所画也中官欲于苑中作墨灶取西湖九里松作煤彦衡力持不可曰松当用黄山所产此平地松岂可用人重其有守新安志云彦衡自绍兴八年以荐作复古殿等墨其初降双脊龙样是米元晖所画继作圭璧及戏虎样时议欲就禁苑为窑稍取九里松为之彦衡以松生道傍平地不可用其后衢池工载它山松往造亦竟不成彦衡常出贡余一圭示米公米公以为少有其比
　　蒲大韶阆中人得墨法于黄鲁直所制精甚东南士大夫喜用之尝有中贵人持以进御高宗方留意翰墨视题字曰锦屏蒲舜美问何人中贵人答曰蜀墨工蒲大韶之字也即掷于地曰一墨工而敢妄作名字可罪也遂不复内自是印识即言姓名云大韶死子知微传其法与同郡史威皆著名夔帅韩球令造数千觔愆期不能就遣人逮之舟覆江中二工皆死所售者皆其族人及役作窃大韶以自贵之何子楚云近世所用蒲大韶墨葢油烟墨也后见续仲永言绍兴初同中贵郑几仁抚谕吴少师玠于仙人关回舟自涪陵来大韶儒服手刺就船来谒因问油烟墨何得如是之坚大也大韶云亦半以松烟和之不尔则不得经久也又周昭礼云大韶涪州乐温人聓文子安梁杲渠州人皆世业此梁胶法精而价直昻蒲粗而损梁直大半出蜀者利其亷携以来者皆蒲墨也虽均名川墨而工制异外有幸垕又居蒲下其家无人杲有子思温绍其业
　　蒲序字中庠隠居涪陵作墨名世不为外饰其法用鹿胶和剂极清有光晕然着湿气辄皴起漆之则不复畏湿曽见序墨一笏于大梁张君锡家面铭曰荆璞幕曰黄耳金下云墨隠蒲序制或云在廷珪前序宋渡江时尚存其后有蒲云蒲彦辉蒲廷璋皆其族人也郭彬不知何许人米元晖尝命其制墨铭曰山斋王湍以善墨名尝为叶少蕴言物性相制固有不可知者今或急于磨墨而沫起殆纒笔不可作字但取耳中塞一粟许投之不过一再磨即不复见少蕴试之果然赵令衿字表之宋宗室封安定郡王子子觉嗣子觉字彦先幼俊敏有文世授墨法手自制铭曰雪斋为世所贵得之者价比金玉彦先有子十四人仕皆通显惟伯鹿传其胶法最精铭曰超然清芬如在超然表之自称也世言李氏对胶之妙彦先以谓非特坚钝难磨且终不能黒其法用煤六分胶四分始为中度但取烟贵轻杵和贵匀熟耳煎胶以麋鹿角为上驴胶次之阿井胶又次之至其要诀又非人所能知也
　　吴滋新安人滋家世藏汪彦章帖云吴滋作墨新有能声绍兴庚申于新安郡斋授以对胶法试之当见其佳孝宗在东宫以滋所造甚佳例外犒缗钱二万其法取松烟择良胶对以杵力故滓不留砚李司农若虚云新安出墨旧矣唯李超父子擅名近日墨工尤多士大夫独称吴滋使精意为之不求厚利骎骎及前人矣滋领其言云
　　何南翔遂宁人以墨知名张魏公留守建康日以书至蜀取南翔所制墨王晦叔为铭其面曰立言追圣学筹笔活苍生
　　胡景纯潭州人専取桐油烧烟名曰桐华烟其制甚坚薄不为外饰以俗眼大者不过数寸小者圜如钱大每磨研间其光可鉴画工宝之以目瞳子如漆李彦頴云长沙多墨工唯胡氏墨千金獭髓者最着州之大街之西安业坊有烟墨上下巷永丰坊有烟墨上巷今有郑子仪自谓得胡氏法俊臣俗名为胡院子世英友直国瑞沛然文中皆景纯子孙俱世其业云叶谷永嘉人作油烟墨与潭州胡景纯相上下而胶不及
　　李世英绍兴中在吴秦王益府治墨一日王为世英进墨入内率一圭重十两高宗见其墨挺厚大难执遂不御而还之其铭为藂桂堂李世英造者特佳子克恭华邦宪孝宗朝供御造墨其一面曰选德殿制淳熙癸夘臣华邦宪造幕有特龙如画
　　侯璋【汳人】石宪　　萧鳯【长沙人】彭云　　彭绍张桷【泸人】姚孟明　　李英才【庐陵人】杜大椿　　张楚材　　朱鼎臣　　陈中正　　已上十二人咸精其艺淳熙以来士大夫喜用其墨视前代无愧矣叶世英闽中人周子充玉堂杂记云丁酉十一月壬寅内直宣召至清华阁既退中使传防赐世英墨五团世英御前墨工也弟世杰
　　郭忠厚以墨名家忠厚子玘玘子喜忠厚墨至今尚有麝气其面为双脊龙文幕曰嘉定己夘臣郭忠厚造防稽王宣子家藏玘墨一挺铭曰复古殿制端平乙未臣郭玘造
　　胡智新安人李司农云智得李氏墨法其聓陈琦宗妇翁之法不求速售故世少知者司农寓居新安物色其人使之造墨犹有昔人典刑
　　杨振字声伯长兴人武举得官蓄古墨最富多精品故所制不下赵彦先
　　朱知常铭曰朱知常墨不下蒲史
　　黄元功　　詹从之　　诸葛武仲　　周达先樊宗亮　　已上五人并居太末传赵彦先墨法颇异常品
　　刘忠恕吴中人家有墨一挺形制甚大止曰刘忠恕三字纹理剥落试之色泽如新
　　刘文通子士先端平间供御墨工
　　叶茂实太末人善制墨周公瑾言其先君明叔佐郡日尝令茂实造软帐烟尤轻逺其法用暖閤羃之以纸帐约高八九尺其下用盌贮油炷灯烟直至顶其胶法甚竒内紫矿秦皮木贼草当归脑子之类皆治胶之药葢胶不治则滞而不清故其墨虽经久或色差淡而无胶滞之患
　　杨伯起者以墨称其言取烟欲浮而轻胶欲老而澂均调揉治不失其齐量然后墨成虽然是直其觕耳至若心解神悟超然法度之外吾亦不能评也
　　俞林善庆殿供御墨工顷在淮南见墨一笏幕作云龙文面曰俞林邱攽共制香墨攽不知何人
　　李果　　徐禧　　戴溶　　谢东　　黄表之潘士衡　　潘士龙　　杨逢辰【庐陵人】叶子震柴德言　　周朝式　　张公明　　孙永清　　朱仲益　　林杲【字东卿】舒泰之　　舒天瑞　　陈伯升【天台人】陈道真　　郑宣　　方文龙　　项应珍范厚叔　　翁寿卿　　王大用　　翁彦卿
　　周伯起【墨名为齐峯者】　　已上二十七人并宋末名手如
　　舒泰之翁彦卿皆尝供御造墨其形制少精而多觕殊不逮前人岂一物之防亦与世髙下葢松烟之法久絶故刘叶之徒専尚油烟油烟宜简版不宜纸也
　　金
　　刘法字彦矩常山人善博物自制墨数品铭曰栖神岩造者佳品也杨邦基为画墨史图一曰入山二曰起灶三曰采松四曰发火五曰取煤六曰烹胶七曰和剂八曰成造九曰入灰治刷十曰磨试彦矩云初无入山磨试二事而成造入灰出灰治刷本四事杨合为二复増入山磨试总成十图云
　　杨文秀字伯达本江左人在金之季以墨善闻其法不用松炬而用镫煤子彬得其遗法以授耶律楚材楚材授子铸使造一万丸铭曰玉泉万笏
　　高丽
　　高丽贡墨猛州为上须州次之旧作大挺不善合胶脆软不光后稍得胶法作小挺差胜然其烟极轻细往时潘谷尝取高丽墨再杵入胶遂为絶等其墨有曰平敌城进贡者有曰顺州贡墨或曰猛州贡墨率长挺而坚薄如革校其色泽则顺不逮猛也李公择尝惠苏子瞻墨半枚其印文曰张力刚岂墨匠姓名耶云得之高丽使者魏道辅云新罗墨有蝇饮其汁蝇立死不知何毒之如是也后常戒人合药勿用新罗墨日本亦有墨遍肌印文如柿蒂形
　　契丹
　　陆子履奉使契丹日得墨铭曰阳岩镇造者其国精品也滕子济亦有墨一大笏为龙鳯之文面曰镇库万年不毁
　　西域
　　西域僧为苏太简言彼国无砚笔但有好墨中国不及云是鸡足山古松为之太简尝获贝叶上有梵字数百墨倍光泽防秋霖为窓雨湿因而揩之字终不灭
　　杂记
　　説文云墨书墨也从黒从土墨者烟煤所成土之类也释名曰墨者晦也言似物晦黒也
　　汉书尚书令仆丞郎月赐隃麋大墨一枚小墨一枚汉中官令主御笔墨
　　东宫故事皇太子初拜给香墨四丸
　　东观汉记曰和熹邓后即位万国贡献悉禁絶惟岁时供纸墨而已
　　扬雄诏令尚书赐笔墨观书石室
　　汲太子妻与夫书曰并致上书墨十螺
　　魏官仪云尚书郎缺试诸郎故孝亷能文案者先试一日宿召防都坐给笔墨以奏
　　陆士龙遗兄士衡书云上三台曹公藏石墨数十万觔云烧此复消可用然烟中人不知兄颇见之不今送二螺大业拾遗记宫人以蛾緑画睂疑亦石墨之类近世无复此物沈存中括帅鄜延界内有石油然之烟甚浓其煤可为墨黒光如漆松烟不及其识文为延安石液者是也晋令治书令史掌威仪禁令领受冩书缣帛笔墨
　　陶侃献晋帝牋纸三千枚墨二十丸皆极精妙墨薮云凡书先取墨必庐山之松烟代郡之鹿角胶十年已上强如石者妙
　　南朝以墨为螺为量为丸为枚陆士龙与兄书送墨二螺梁科律御墨一量十二丸
　　汉官仪令仆丞赐墨一枚
　　欧阳通每书其墨必古松之烟末以麝香方可下笔唐元宗御案墨曰龙香剂一日见墨上有小道士如蝇而行上叱之即呼万岁曰臣乃墨精黒松使者也凡世人有文者其墨上皆有龙宾十二上神之乃以墨分赐掌文官
　　卢杞与冯盛相遇于道各携一囊杞发盛囊有墨一枚杞大笑盛曰天峯煤和鍼鱼脑入金溪子手中録离骚古本如公只提绫纹刺三百为名利奴顾当孰胜许足有妙墨八櫉巢贼乱瘗于善和里第事平取之墨已不见惟石莲匣存
　　成老相墨经曰墨纹如履皮磨之有油晕者一两得染三万笔又云墨染纸三年字不能昏闇者上凡墨日日用之一岁才减半寸者万金不换文房宝饰曰养墨以豹皮囊贵乎逺湿
　　徐鼎臣兄弟工染翰饰书具尝出一月团墨曰此价直三万钱江左士人好事无及之者
　　世言蜀中冷金牋最难为笔非也惟此纸难为墨苏子瞻尝以此纸试墨惟李廷珪乃黑
　　今之小学者将书必先安神养气存想字形在眼前然后以左手研墨墨调手穏方书则不失体也又云研墨如病葢重其调匀而不泥也又云研墨要凉凉则生光墨不宜热热则生沫葢忌其研急而墨热又李阳冰云用则旋研无令停久久则尘埃相污胶力隳亡如此泥钝不任下笔矣
　　沈存中云南方暑雨时墨恶蒸溽可置暖閤中其法不宜垜砌以梓木匣贮之梅月微令近火但要如人体温不必太热岁久胶性干透渐自不蒸善墨虽蒸不壊不善者虽焙亦蒸全在制作不问蒸也
　　墨经云凡墨击之以辨其声醇烟之墨其声清响杂烟之墨其声重滞若研之以辨其声细墨之声腻麤墨之声粗粗谓之打砚腻谓之润砚凡研直研为上直研乃见真色不损墨若圜研磨则假借重势往来有风以助顔色乃非墨之真色也沙门惠洪云司马君实无所嗜独好蓄墨数百觔或以为言君实曰吾欲子孙知吾所用此物何为也
　　苏子曕有佳墨七十丸而犹求取不已石昌言蓄李廷珪墨不许人磨或曰子不磨墨墨将磨子李公择见墨辄夺相知间钞取殆尽吕行甫平生好藏墨士大夫戏之为墨颠又如滕达道苏浩然暇日晴暖辄研墨水数合弄笔之余则啜饮之
　　唐彦猷清简寡欲不以世务为意公退一室萧然临书试墨以此度日














　　墨史卷下

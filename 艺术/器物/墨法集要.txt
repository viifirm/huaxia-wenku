　　钦定四库全书　　　　　子部九
　　提要
　　墨法集要一卷　　　　谱录类一【器物之属臣】等谨案墨法集要一卷明沈继孙撰继孙洪武时人但自署其籍为姑苏余不可考惟倪瓒云林集有赠沈生卖墨诗序曰沈学翁隠居呉市烧墨以自给所谓不汲汲于富贵不戚戚于贫贱者也烟细而胶清黒若漆近世不易得矣因赋赠焉时代姓氏里贯一一相符则学翁殆继孙之字欤继孙自言初受教于三衢墨师后又从一僧得墨诀遂并録成书凡为图二十有一圗各有説实近代造墨家之所祖也古墨皆松烟南唐李廷珪始兼用桐油后杨振陈道真诸家皆述其法元明以来松烟所制渐亡惟是法独传继孙所制今不传其工拙虽莫可考而此书由浸油以至试墨叙次详核各有条理班班然古法具存亦可谓深于兹事矣世传晁氏墨经其説太畧而明以来方氏程氏诸谱又斤斤惟花纹模式之是矜不若是书之缕析造法切于实用録而传之是亦利用之一端非他襍家技术徒为戯玩者比也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　墨法集要原序
　　余録墨法既成客有见者曰旧传墨谱墨苑墨经之类者多矣又何用録耶余曰墨谱诸家皆杂取墨工之言非身厯手试文具而已不足凭也聊举其一以明之李廷邽之墨至宣和间黄金可得而李墨不可得矣为世所贵如此其法秘宻世无知者谱乃妄譔之用数药煮汁镕鱼胶和松煤为之大可笑也果可信而可从乎余初制墨时诸方并试之用药愈多而墨愈下其后受教于三衢之墨师乃并去药惟胶烟细和熟杵之墨成色黒而光真所谓如小儿目睛也具礼报之师拒不肯受惟戒不扬其姓名恐乡里同业者知之或怨时洪武之初也至今不得再见之余家自此从其法以为墨识者谓墨有古意余思念师之徳追忆师之言继又得一僧墨诀遂并録之余非敢求多于墨谱诸家也身所厯手所试知其实之不戾于古墨工也客闻而善之曰可谓墨之实録矣请以实録名之使人知墨之法实在此不在彼其言实可信可从而于墨谱诸家实有补其所未究也洪武戊寅岁立春日吴门沈继孙序














　　墨法集要目録
　　浸油
　　水盆
　　油盏
　　烟椀
　　灯草
　　烧烟
　　筛烟
　　镕胶
　　用药
　　捜烟
　　蒸剂
　　杵
　　秤剂
　　锤链
　　丸擀
　　様制
　　印脱
　　入灰
　　出灰
　　水池
　　试研










　　钦定四库全书
　　墨法集要　　　　　　　明　沈继孙　撰浸油
　　古法惟用松烧烟近代始用桐油麻子油烧烟衢人用皂青油烧烟苏人用菜子油豆油烧烟以上诸油俱可烧烟制墨但桐油得烟最多为墨色黒而光久则日黒一日余油得烟皆少为墨色淡而昏久则日淡一日每桐油十五觔芝麻油五觔先将苏木二两黄连一两半海桐皮杏仁紫草檀香各一两栀子白芷各半两木鼈子仁六枚右剉碎入麻油内浸半月余日常以杖搅动临烧烟时下锅煎令药焦停冷漉去柤倾入桐油搅匀烧之今时少有用此浸油法者姑存其古云




<子部,谱录类,器物之属,墨法集要,墨法集要>
　　水盆
　　用圆厚瓦盆内濶二尺一寸縁濶一尺深三寸半底平縁直近縁开指大一窍用绵塞住以备放水用长木架髙三尺阁起水盆以薄砖七块绕盆縁排转盆中央置濶縁瓦烟筒一个内濶六寸连縁共濶八寸髙与盆口相齐筒内亦置薄砖一块油置各砖块上底盆口三分侵水离口三分中央一用铁鸭脚穿定灯草每纳灯草讫然后倾油将长柄烟椀盖定烧之如盆中水热则频侵冷水不可全换冷水冷则烟不升上得烟絶少但侵水为妙若水耗亁要侵满时去了近縁烟椀油各一只防去窍帛放亁再塞住漏斗倾水换之仍以油烟椀补满若水积久生腻浮起以撘箩去之盆有油腻亁硬黏定边縁刀铲去之清水洗净方可再用一法用杉为槽贮水底板最厚四向墙板次之内长七尺濶一尺四寸深三寸半平中用长木梁一条界为两路麻筋油灰黏固缝道莫令渗漏槽尾近底处开一圆窍以备放水髙三尺櫈两条阁之砖衬油于水内烟椀两路盖之每槽用椀各二十只烧法与水盆同亦有石为槽者













<子部,谱录类,器物之属,墨法集要,墨法集要>
　　油
　　用壮厚缸沙油濶四寸半平穏濶足窑水通满者以薄砖衬髙顿放水盆内低盆口三分不宜太低低则烟飞散拘収不住得烟少或置水槽中亦然若用过油内外不净以竹篼子刮之次以稻秆灰揩擦若更不净用刀铲净再以水洗拭亁一法不用灰擦置米饮中煮数沸刷洗去其油腻









<子部,谱录类,器物之属,墨法集要,墨法集要>
　　烟椀
　　用淘链细土烧长柄瓦椀圆濶五寸三分深二寸五分柄长三寸连柄髙五寸五分内深潭似釡必磨砑十分光滑以椀唇外置瓦盆縁上内置瓦筒縁上须椀心正对焰头罩之椀口縁涂些姜汁急手扫烟若烟椀油汚内外皆便拭净倘汚烟煤不堪用矣










<子部,谱录类,器物之属,墨法集要,墨法集要>
　　灯草
　　拣肥大黄色坚实灯草截作九寸为段理去短痩取首尾相停者每用十二茎以少绵纒定头于粗板上以手搓卷成一条今实复以少绵纒定尾夏极热时减去草两茎只用十茎搓卷仍旧用十二茎则得烟虽多而不良卷得四五百条方用苏木浓汁煎灯草数沸紫色漉出晒令极亁纸褁藏之毋令尘汚用则旋取









<子部,谱录类,器物之属,墨法集要,墨法集要>
　　烧烟
　　宜秋深初冬于明亮宻室上置仰尘四向周宻背处开一小门髙限挂纸帘水盆置木架上盆窍向架外塞住窍侵水满砖衬油于水内每倾油八方纳灯草讫烟椀盖之勿见风致烟落约四五刻扫烟一度则一度剔去灯草逐以筋剪去灯煤弃于水鉢内否则灯花罩了火焰烟不能起以鹅翎扫烟入瓦盆中经宿始可并聚一室盖之须以空烟椀一只替下有烟椀扫之敲碎巴豆三四粒纳油中发烟焰得烟多每日约扫二十余度扫迟则烟老虽多而色黄造墨无光不黒室中可置水盆十枚自早至暮烧之须拣无风之日若有风或烟房不宻得烟皆少夏烟亦老必频换冷水及减灯草为良每桐油一百两得烟八两此为至能忌油滴烟中及红烟灯花落烟内则不堪用


<子部,谱录类,器物之属,墨法集要,墨法集要>
　　筛烟
　　于宻室中以手按定细生绢筛子徐徐摩下小口光净缸内去其毛翎纸屑贮于纸糊笼中绳悬梁间毋近墙壁以伤湿气用则旋取或皮纸糊袋藏之亦佳烟乃至轻之物切忌露筛露筛则飞扬满室矣











<子部,谱录类,器物之属,墨法集要,墨法集要>
　　镕胶
　　鱼鳔胶用清白如绵者冷水侵一宿令软快斧刴碎每胶一两入巴豆仁五粒槌碎与胶和匀箬叶褁定系之煮十数沸去箬叶乗熟入濶口瓶中急杵极烂无核和药汁内重汤煮化若用牛皮胶当拣黄明煎造得法者【有等煎生者煮不化】剉如指靣大片子临用先以些水洒润软方下药汁中重汤煮化已上二胶临镕之际用慢火煎长竹箄不住手搅之沫消清澈为度煮化得胶清墨乃不腻此最要大法每用桐油烟十两正月二月十月十一月十二月用牛胶四两半药水一十两四月五月八月用牛胶五两半药水九两半六月七月用牛胶六两药水九两每松煤一觔用牛胶四两或五两药水四时俱用半觔春冬宜减胶增水仲夏季夏孟秋宜增胶减水滤胶用细绢绵滤最佳若布滤柤脚并下制墨有病药水亦重绢滤之鱼鳔胶不可纯用止可用九分牛胶一分鱼鳔若二分便纒笔难写世俗见坡诗有鱼胶熟万杵之句便谓墨须用鱼胶痴汉靣前难以说梦又货墨者无一人肯辩其非诈言鱼胶良是由是人信为然堪一笑也凢使牛胶必以好牛皮或做鼓处裁下剰牛皮煎成者方好若熟皮家刮下皮屑煎成者力浅不可堪用胶好方始有力可以减觔两用墨因胶少烟多故倍加黒名为轻胶墨色黒且清利于速售但年逺久藏虑恐色退若造久藏墨须用桐油烧烟十两陈年牛皮四两半陈年鱼胶半两秦皮苏木各半两煎浓汁捜和蒸杵制之岁久愈黒愈坚矣予旧时荆溪吴国良所造牛胶墨至今五六十年俨如古墨何言牛胶之墨不善耶世有造热胶墨者非胶带热下也于镕胶之时倾药水在内胶煮得清熟若药水耗少更添得所方可捜烟必上甑蒸透硬剂杵成熟剂取出用力揉软才堪丸擀上印如此造者谓之热胶墨也有造冷胶墨者非胶待冷下也但以胶投药水中煮化不问清浊生熟倾入烟中团得成剂便上印脱不蒸不杵以此胶力不匀姿质顿劣如此造者谓之冷胶墨也凢造胶制墨宜在正月二月十月十一月余月造者大热则造胶不凝制墨多碎大寒则造胶冻瘃制墨断裂小墨尚可大墨决不可为也












<子部,谱录类,器物之属,墨法集要,墨法集要>
　　用药
　　用药之法非惟增光助色取香而已意在经久使胶力不败墨色不退坚如犀石莹泽丰腴腻理可爱此古人用药之妙也药有损有益须知其由且如緑矾青黛作败麝香鸡子青引湿榴皮藤黄减黒秦皮书色不脱乌头胶力不隳紫草苏木紫矿银朱金箔助色发艳俗呼艳为云头鱼胶增黒多则胶笔锋牛胶多亦然又无云头色少黒鱼胶牛胶皆陈久者好有用羣队香药以解胶煤气者但欲其香不知为病损色且上甑一蒸之后香气全无用之何益惟入蔷薇露者其香经久不歇其次则丸擀之时旋入脑麝天气冷时隔宿浸药暖时当日五更浸药皆浸至辰巳间带药入锅煎至浓稠绢滤去柤矴清逼出浓脚用之先以胶烊开次下研细杏仁搅匀细绢抆去柤脚入前净药汁内重汤煮化捜烟造墨廕亁试之无泛沫不腻药有当研为细末旋和入剂中者脑麝朱砂藤黄螺青金箔之类也然欲墨之黒一须烟淳二须胶好而减用三须万杵不厌此不易之法不可全借乎药也














<子部,谱录类,器物之属,墨法集要,墨法集要>
　　捜烟
　　秤净烟一觔于白瓷盆盆置櫈上取煮化胶药汁乗热以绵滤下烟之中央急手捜匀便入捜如细砂状宁亁勿湿捻作毬子如盆底有烟胶粘定随即铲下捻聚与毬子以布共褁上甑蒸之大墨最难捜和只宜于软硬则燥裂手剂及有纹墨剂宜半软脱子墨剂宜极软硬则难脱不美满洗光墨剂亦宜软贵在揉搙多则墨无病当于正月二月三月九月十月十一月为之余月非宜也







<子部,谱录类,器物之属,墨法集要,墨法集要>
　　蒸剂
　　用瓦甑或木甑嵌在锅中底下水莫近甑甑底以篾衬满取前布褁毬子入甑箬防盖之四围毋得走气猛火蒸之约十数沸甑内气合防上汗下如雨方可取出乗热入臼杵蒸时不可间断火气生熟不匀一剂必作三次替换蒸之若杵后仍复亁硬洒些药汁再蒸或秤下块子停久凝硬锤打不软揉搙不开者亦再蒸之始可用度








<子部,谱录类,器物之属,墨法集要,墨法集要>
　　杵捣
　　用青石臼一枚外不拘方圆内深圆光滑如釡檀木为杵长六尺余取蒸透毬子倾臼中乗热以手按平徐徐杵打俱实乃使二人互杵之得成熟均匀分一半蒸留一半得熟却换出甑中者之如此互换蒸得十分成熟方可住贵在得四向卷起如椀楪乃折转四角再假如辰时下臼起到午时方为成熟块剂常要温休得迟慢凝并定了若块剂辊出难再用一人以木锹住之倘亁燥黏杵洒药水少许于剂上不可多约杵七八百杵或千杵柔软成熟为度古语云不厌多愈愈坚此其法也出臼后乗热搓为条子任意大小作剂秤之迟慢则凝硬难搓矣



<子部,谱录类,器物之属,墨法集要,墨法集要>
　　秤剂
　　取出臼成熟块子置桌上搓揉作长条湿布宻褁纳温暖釡中旋取出切为小块秤架上每段秤凖凢湿剂重一两四钱者亁之则得一两余皆仿此秤之放瓷瓶中湿布罯盖或顿汤内逐块取出锤链











<子部,谱录类,器物之属,墨法集要,墨法集要>
　　锤链
　　用五人相次各备铁碪铁锤每人取剂一丸铁钳夹定置于碪上锤二百余下麤剂方成光剂再锤二百余下光剂始成硬剂再锤二百余下硬剂方成熟剂与麫剂相似方可丸擀锤时若亁燥黏杵畧蘸些药汁润之古语云一锤一折鬭手防是此法也










<子部,谱录类,器物之属,墨法集要,墨法集要>
　　丸擀
　　以锤链成熟剂子于光滑硬木桌上抟揉软逐块旋入脑麝再加抟揉匀方可丸擀所贵一气搓得成就为善若搓不熟则生硬核或开裂缝犹如炭纹剂不可冷冷则亁硬难搓不能霑黏成就剂大难搓假如四两重者须分作两块各人搓一块搓得熟却并作一块再搓方可丸擀急手为光剂缓手为皴剂一丸即成不利于再必搓得如弹子圆滑无丝毫折缝方以抟板擀成形制端正捺平乃上印脱更入后项香料久逺研磨香韵不退蔷薇露麝香片脑右为细末再乳如粉无声为度每入少许丸擀
　　様制
　　墨之式様当取则于古人无大小厚薄之限盖厚大利久薄小利渐厚大难工薄小易善故墨工不喜为厚大然太大则不便于用太小则难以得色要之厚大虽可贵不若三四两者得其中也古墨形制多有纹理可尚其法秘而不传鲜有知者兹恐久后湮没笔于此编庻传不朽也
　　斜皮纹法
　　搓揉块子十分成熟抟为弹丸置当风处少顷却轻轻左揉转成纹擀长捺平便上印板印讫取起停防性定乃入灰池
　　古松皮法
　　如制八寸长之墨只擀六寸长条子用纸帘辊动烘之若欲麤纹火烘细纹慢火烘待皮靣稍亁以抟板松【上声读】长八寸用力压平即成纹也冷入灰廕亁刷净随意刻字塡金
　　金星纹法
　　以软剂抟为弹丸浓胶水畧润皮靣金薄褁满置当风处少顷稍亁向左揉转成纹擀长捺平不用板印纸衬入灰亁不用蜡刷以玉砑光随意刻字塡青
　　银星纹法
　　与前金星纹法同但改用银箔褁
　　罗纹法
　　脱子不拘方圆以稀眼硬生罗依脱子大小剪下胶水黏在脱内上下两靣皆用或只用一靣亦得取软光剂子擀长捺平依脱内大小一体嵌下用力压实取出纸衬入灰廕亁刷光任意刻字或就刻字脱内
　　嵌金字法
　　先镕化牛胶以少许姜汁和匀笔蘸涂刻字内亁以金箔量大小吹上纸覆半时新散毫笔拂净则金字粲然此法最妙






<子部,谱录类,器物之属,墨法集要,墨法集要>
　　印脱
　　抟板长一尺一寸濶三寸厚一寸字板长一尺捺板如其长并要平正光滑以枣木为之以抟板推擀成形制置字板上以捺板平平下印之若造脱子大墨最难得剂子满脱内又难得实须用压麫床坐木担压之方得四围都到棱角美满








　　墨脱之制七木辏成四木为墙夹两片印板在内板刻墨之上下印文上墙露笋用下墙暗笋嵌住墙末用木篐之出墨则去篐















<子部,谱录类,器物之属,墨法集要,墨法集要>
　　入灰
　　廕墨须用稻秆灰淋过者名曰败灰其灰作池无性不猛日中晒亁罗细用之以木方盘为灰池不问四时天气底灰皆用一寸以上面灰用一寸以下灰要摊平不要捺实实则不能渗湿廕小墨不必纸衬大墨必须纸衬为佳一免损色二免灰入墨纹每日一度换灰须以一半亁灰一半旧灰和匀用之不可见风见风墨断出灰太软亦断出灰太亁则裂不软不硬始可出灰出灰之后以刷刷净便以脑麝锡合灌之纸褁藏之若风中吹防则墨曲裂须记下廕出廕日期凢二月三月八月九月灰池可廕二层四月五月六月七月可廕一层十月十一月十二月正月可廕三层且如廕三层者先铺底灰一寸排墨一层又铺灰一寸排墨一层又铺灰一寸排墨一层却铺灰一寸盖之此为三层也春冬廕一钱二钱重者一日两夜出灰夏秋廕则一日一夜出灰春冬廕一两二两重者二日三夜出灰大畧如此亦难太拘日期但以墨相击其声亁响即可出灰此是廕松烟墨法若廕油烟墨当稍迟出灰盖油烟墨元用药水倍多于松烟墨故亁迟也夏宜髙屋阴凉处廕之冬宜宻室向阳处廕之冬灰宜厚夏灰宜薄夏秋蒸湿之时胶怕蒸败最难制墨可停造也深冬极寒之时胶怕冻败亦难造也冬月湿剂莫久停几案急急入廕久廕出灰迟者则粗白如松烟色终刷不光灰湿则晒天阴则炒冬寒廕室中昼夜不去火然火大火暴皆为墨病须审用之也廕大墨法先用稍亁灰铺平底下以纸上下衬墨以灰盖之经一日取出别换润灰如前纸衬灰盖一日一度换灰换纸约五六日墨亁时不用纸衬只以墨入亁灰假如辰时一换午时一换戌时一换一日三度亁灰换之约五六日墨十分亁讫取出刷净且未可上蜡厚纸褁起无风处半月之后方可见风凢治造半觔重墨宜用此法

<子部,谱录类,器物之属,墨法集要,墨法集要>
　　出灰
　　取墨出灰刷净排细筛中阴防一两日再刷净置当风处吹防一两日表里彻亁以麤布擦去浮烟硬刷蘸蜡刷光为度墨亁硬刷则光泽有色未亁而刷则皮面灰色永刷不黒惟水洗砑光者明亮如漆











<子部,谱录类,器物之属,墨法集要,墨法集要>
　　水池
　　石池贮水其上置板板上置墨以旧细草鞋底蘸些水摩擦今墨平整绢帛拭净停防亁刷过麄布擦光马脑石打砑讫囊贮悬于髙处彻亁纸褁藏之每俟晴明时取出亁帛拭过风中防片时收之若蒸湿时畧用火焙但如人体之温不可热也经三两夏过胶性亁透渐自不蒸初出灰墨亦可以焙焙法于焙笼下置一枚纸灰缸深埋熟炭团一个徐徐焙去湿气杉匣藏之外用黒光漆内不漆置床上近人气处以熟漆畧刷墨上免湿蒸侵也若制下新墨便经一蒸精华尽去不堪用矣





<子部,谱录类,器物之属,墨法集要,墨法集要>
　　试研
　　墨徐徐上下直研自然无沫清彻若急急纵横乱研自然生沫渍腻善墨研之如研犀恶墨研之如研泥李阳冰云用则旋研毋令停久停久则尘埃相杂胶力隳亡如泥不任下笔矣墨色以紫光为上黒光次之青光又次之白光为下矣光之与色不可偏废以久而不渝者为贵惟忌胶光不取也古墨多有有色而无光者盖因蒸湿败之使然非善者也其善者黯而不浮明而有艳泽而无渍是谓紫光墨之絶品也以墨试墨不若以纸试墨或以砚试或以指甲试者皆未善东坡云世人论墨多贵其黒而不取其光光而不黒固为弃物若黒而不光索然无神彩亦复无用要使其光清而不浮湛湛如小儿目睛乃为佳也霉天用墨研过便拭亁免得蒸败凢用墨须滴水研之不可以墨入砚池拥水研也


<子部,谱录类,器物之属,墨法集要,墨法集要>















　　墨法集要

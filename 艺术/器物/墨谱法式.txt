　　钦定四库全书　　　　　子部九
　　提要　　　　　　　　　谱录类一【器物之属】墨谱法式
　　【臣】等谨案墨谱法式三卷宋李孝美撰孝美字伯自署赵郡人盖沿唐俗称郡望未知实籍何地其仕履亦未详也前有绍圣乙亥马涓序及李元膺序与通考所载合然二序皆称墨谱而通考则题曰墨苑与序互异案书中出灰磨试二条注曰出墨苑则墨苑别为一书通考误矣上巻凡采松造窰发火取烟和制入灰出灰磨试八图中卷凡祖氏奚庭珪李超李庭珪李承宴李文用李惟庆陈赟张遇盛氏柴珣宣道宣徳猛州贡墨顺州贡墨及不知名氏十六家之式亦各绘面图漫图惟以奚庭珪李庭珪分为二人且谓奚不如李逺甚与南唐书奚庭珪赐姓为李之説大异未详何据姑广异闻下卷凡牛皮胶鹿角胶减胶冀公异仲将墨庭珪墨古墨油烟墨叙药品胶十一法而牛皮胶有二法庭珪墨有二法古墨有三法油烟墨有六法实二十法其持论皆剖析毫芒具有精理自明以来油烟盛行松烟之制久絶孝美所论虽今人所不能用然古法古式借以得传固博物者所当知矣
　　墨经　　　　　　　　谱録类一【器物之属臣】等谨案墨经一巻旧载毛晋津逮秘书中题曰晁氏撰不着时代名字诸书引之亦但曰晁氏墨经考何防春渚纪闻云晁季一生平无他嗜独见墨喜动眉宇其所制铭曰晁季一寄寂轩造者不减潘陈又称其与贺方回张秉道康为章皆能精究和胶之法其制皆如璧此书中论胶云有上等煤而胶不如法墨亦不佳如得胶法虽次煤而成善墨与所言精究和胶亦合疑为晁季一作也然晁公武读书后志但有董乘墨谱一巻而不及此书不应其从父之作公武不见是为可疑考读书志子部之叙称九曰小説十曰天文厯算十一曰兵家十二曰类家十三曰杂艺十四曰医书十五曰神仙十六曰释书而今本所刋小説之后缀以王氏神仙传葛洪神仙传二种并不列神仙之标题以下即别标释书类是今本佚其子部五类类书一类适在所佚之中【案后志载墨谱于类书】其不载亦不足疑矣季一名贯之晁説之之兄弟行朱弁风月堂诗话称其官一曰检讨一曰察院不知实终于何职其事迹亦无考云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　墨谱法式原序
　　士大夫之好事者蓄圗画书刻噐用之类必皆以传之乆者为贵书画至于漫蚀而不完噐用至于诡怪而难辨则寳而蔵之为愈至而或者非之曰此世俗之人贵耳贱目者也道艺工巧无世无之何独荣古而陋今乎是益不然大抵古人之敦重信实无所不用其极故其施之事物虽各述作不同然必要之尽善而后已其才不逮于尽善者有矣然非能传之乆者也传者断木为棋梡革为鞠亦皆有法棋鞠戯玩之用尔古人为之犹且不茍而曰有法存焉况于不待为戯玩者乎尝考周官究其为弓矢轮舆之类斩伐矫揉斵削之功筋角齿革羽毛之用必求之天时审之地气然后以工巧成之其言纚纚若烦而不可信然而圣人存之以为书后世守之以为经由是益知夫古人制作其用心如此所以可贵于后世者然也赵郡李伯集墨谱三卷曰圗曰式曰法其讲贯品藻无不详虽使未尝留意于其间者一观其书而所得过半善辩者亦不能胜也其叙祖氏以下数十家类皆尊尚前軰而以后来者弗及岂特为好古者也葢伯之所集固尝稽之旧闻而参以所试矣其制作之要已能自得其妙其品第去取信为不诬非所谓贵耳而贱目者也虽然观其用心于一物必臻其极如此则扩而充之葢知其所学之必到也绍圣乙亥十一月二十日承议郎通判遂州军州兼管内劝农事借绯马涓序
　　又序
　　予友李伯以其所次墨谱寄予云予平生无所好顾独好墨闻人有善墨求观之不逺千里凡得古墨近百品森然如断圭破璧肤理坚细击之有声试之其光如漆念世人不能尽见其乆而遂不传也乃存其形制而书工之姓名于其上又尝亲至鲁山从灶工野人讲问为墨之法如伐松取煤品胶用药揉剂入灰之类纎悉毕具有言所不能载者则见之圗画欲使天下皆知为墨之法而从事于其间庶几有如古人者出焉凡为书三卷书成乆而未有叙文愿求重于君以行乎世予读之而笑曰嗟乎如伯其可谓好事也哉夫墨几案间一闲澹物也世人徒以简牍所资盖不可少其亦无足甚好者而伯汲汲焉如有声色臭味酷好而力求之忘其身之劳也其用心不亦异乎既自以为可好因谓天下之人皆与已同欲推其所好者共之其又难哉此书之出如昌歜戎菽不惟同好者少其又且笑之以伯嗜好之癖也虽然亦安知无君子用是以知伯者昔嵇叔夜好鍜王武子好骑阮遥集好蜡屐此其于人之贤不肖非有所损益也而载在史册为千古之美谈夫君子之观人不必于其大者得其平居言笑之余以及其所玩好而足以窥见其所存此三物初若无足言而世有鑚李核障钱簏者则其清浊何如也将见百世之下好事者得墨谱而叹焉因以知伯好尚而想见其人则其风流逺矣岂止行于一时也哉东平李元膺叙















　　钦定四库全书
　　墨谱法式卷上
　　宋　李孝美　撰
　　圗
　　采松
　　造窰
　　发火
　　取煤
　　和制
　　入灰
　　出灰
　　磨试












　　采松
　　右采松之肥润者截作小枝削去签刺惧其先成白灰随烟而入则煤不醇美













　　造窰
　　右造窰用板各长九尺阔尺余每两板对倚相次全用泥封合窰梢一角为突【盖以髙下角突大小约二寸径合如窰病燃火有碍及出烟不快即开突斟酌修治事讫复闭之】窰心地面上亦有出气眼【直通突外以备出气】其窰至十二步陡低一边留取煤小门一边用石板对倚为巷至六步为大巷又渐小一步为拍巷又五步节次低小为小巷又半步为燕口【只开二寸髙五寸】大堂下安台台下凿两小池【一池以备积灰一池以浸小扫箒以备扫灰】








　　发火
　　发火要活不用多然然死灰多则墨不黑也庭珪墨所以妙正縁此此造法第一闗也大韶云造墨何须火力坚火微烟重自然姸
　　右窰相并三四眼留一二眼为减火每以松三两枝细细发火及六七分将残者于别眼然之应有灰落即以湿箒扫入池中无使也【别眼皆取常煤】









　　取煤
　　煤贵陈宿隔旬日尤佳又一种栢煤出终南蒲大韶多用之李欣父子用之尤妙栢煤薄取最不易
　　右烧煤自发火止于十日不窰冷令人开巷邉小门而入以扇子取分前后中为三等唯后者最优【墨苑云突之末者为上】中者次前者又其次故窰梢悬板者谓之茸头揉杀即名珠子他无以加也








　　和制
　　入胶水等分复用真烟发之迟二日入套板俟稍干微火薫五七刻冷后加明胶佳　蒲大韶和制与李氏异见宣靖録方
　　右用好醇煤干以细绢簁于缸中簁去草芥不可露簁虑飞散也【或用宻罗上下各以纸为袋簁之亦佳】每和入胶物拌捜至匀下鉄臼中寜干勿湿三万杵多多益善不得过二月九月温时败臭寒则难干潼溶见风日解碎重不得过三两寜小不大【出齐民要术韦诞墨法】























　　入灰
　　不入灰性澡不可乆用多则色白此尤难事
　　右用好柴炭灰相半筛细按平以纸衬放墨再以纸覆布灰令宻大约五六日可出矣亦有不用灰池于宻室中作棚去地三尺置箔于上籍之用糠【麦稻皆可】无害于成独兖州陈氏世世用之










　　出灰
　　微火薰一昼夜细击之其滓自落廷珪法不同见后
　　右墨出灰池以防辫之挂梁间【无近墙邉墙墨曲】干用水刷令平净再以黄蜡滑石出光有坚致者至佳收贮以纱嚢悬透风处【出墨苑】










　　磨试
　　用旧紫石妍新水不着力磨二刻试佳磨重则剂易剥色泽不匀　是蒲墨用栢烟尤不堪重宣和试墨方甚备今采摘其説
　　右硏墨要凉凉则生光不可热热则生沫盖忌其硏急则墨热也李阳氷云用则旋硏无令停乆乆则尘埃相汚胶力隳亡如泥钝不任下笔矣【出墨苑】
　　墨谱法式卷上
　　钦定四库全书
　　墨谱法式卷中
　　宋　李孝美　撰
　　式
　　祖　氏
　　奚庭珪
　　李　超【庭珪　承晏　文用　惟庆】
　　陈　赟
　　张　遇
　　盛　氏
　　柴　珣
　　宣　道
　　猛州贡墨
　　顺州贡墨
　　不知名氏









　　右祖氏易水人故以济土为号年载已逺罕有存者















　　右奚庭珪墨二品一面曰逺烟香墨漫曰从前奚庭珪其一面有特龙漫曰供使奚庭珪祖记墨皆狭薄轻脆多断折枝其精觕不及李庭珪逺甚安敢望超也













　　右李超墨有二品其面或有特龙者或有新安香墨者其漫曰歙州李超造一止曰李超其号虽异亦互有精觕精者其坚如玉其文如犀写千幅纸不耗三分墨苑载徐常侍云尝得李超墨一挺与弟锴共用十年乃尽磨处邉际有刄可以割纸自后用李氏墨无及者以此知超精意为之者庭珪不及也


<子部,谱录类,器物之属,墨谱法式,卷中>
　　右李庭珪大墨有二品其一面曰歙州李庭珪墨漫有特龙其一面曰歙州李庭珪造漫有双脊特龙小墨有握子者上止有一香字其丰肌腻理光泽如漆又有小饼子面有蟠龙四角有供御香墨字漫止有一歙字前四品无粗者非法之至精曷能臻于此哉











<子部,谱录类,器物之属,墨谱法式,卷中>
<子部,谱录类,器物之属,墨谱法式,卷中>
　　右李惟庆惟庆推超庭珪为特嘉承晏文用次之惟庆小挺子优于大墨可亚庭珪也














<子部,谱录类,器物之属,墨谱法式,卷中>
　　右张遇大墨有二品一曰易水供堂墨一曰易水进贡墨其漫皆有张遇字又有圆墨二品面皆有蟠龙四角有供御香墨字其漫一曰射香张遇一曰龙脑张遇或云宫中画眉墨不知何代所贡也




















　　右陈赟世传不多与张遇等







<子部,谱录类,器物之属,墨谱法式,卷中>
　　右盛氏五品















<子部,谱录类,器物之属,墨谱法式,卷中>








　　右宣道宣徳不知何许人其形制俱类庭珪疑歙州人也






<子部,谱录类,器物之属,墨谱法式,卷中>
　　右新罗大墨二品一曰猛州贡墨一曰顺州贡墨率长挺坚轻如革又有小墨二品形制实厚光泽可爱校其精觕大不及也





















　　右一品不知何郡谁氏所制形制阔厚纹如靴皮蹙缩然面漫有字不类今书约其文面曰龙射文房秘寳漫曰细煤烟黑龙迹其色泽如新罗外有朱君徳耿徳真及兖州诸陈墨世多收之皆少精而多觕故其形制此所不録


　　墨谱法式巻中
　　钦定四库全书
　　墨谱法式卷下
　　宋　李孝美　撰
　　法
　　胶【二】　　　鹿角胶【一】　鱼胶【一】
　　减胶【一】　　冀公墨　　仲将墨【一】
　　庭珪墨【二】　古墨【三】　　油烟墨【六】
　　叙药【一】　　品胶【一】
　　胶
　　煮胶要用二月三月九月十月余月则不成【热即不凝无以作饼寒即冻瘃合胶不粘】以沙牛皮或水牛皮水浸四五日令极液净洗濯无令有泥不须削毛【削毛费功打胶无益】片割着釜中【唯欲旧釡大而不渝者釡新则烧令皮着底釡小费着火釡渝令胶色黑】凡水皆得煮然醎苦之水胶乃更胜长作匕匕头鐡刃时时彻底搅之勿令着底【匕头不施铁刃虽搅不彻底不彻底则焦焦则胶恶是以尤须数数搅之】水少更添常使滂沛经宿晬时勿令絶火皮烂熟以已沥汁看末后一珠微有粘势胶便熟矣以初挹所滤去滓秽防浄干盆中【挹时勿停火火停沸定则皮膏汁下挹不得也】淳熟汁尽更添水煮之搅如初法熟后挹取看皮垂尽着釜燋黑无复粘势乃弃去之胶盆向满舁着空静屋中仰头令凝【盖则气变成水令胶解离】凌旦合席上脱所凝胶口湿细线以割之其近盆防土恶之处不中用者割去少许然后十字折破之又中断为段较薄割作饼唯末上胶皮如粥膜者为最近盆之上者次之末下者不佳即苯胶也先于庭中竖槌施三重密箔令免狗防于最下箔上布置胶饼其上两重为作防凉并扞霜露【胶饼虽凝水汁未尽见日即消霜露霑濡复难干燥】旦起至食时卷去上箔令胶见日【凌旦气寒不畏消释霜露之润见日即干】食后还复舒箔为防雨即纳敞屋之下则不须重箔四五日浥浥时防穿胶饼悬而日曝极干乃纳屋内悬纸笼之【以防青蝇尘上之汚】夏中虽软相俟至八月秋凉时日中曝之还复坚好【出齐民要术】
　　同前
　　水牛皮不以多少生去肉并毛根洗浸极浄入大锅慢火煮三两日令皮极烂如水耗旋添湿水锅内有粥面为度渐减火不添水倾在盆内滤取清汁不住手搅至湿【务要出尽热气】凝以线割之【并如前法】
　　鹿角胶
　　大鹿角十斤截成二寸河水浸一月洗浄入大锅添水五斗黄胶四两同煮常令沸水耗即添汤【勿入冷水】日夜熬至二防方去鹿角折滤极浄去滓再入小锅用炭火熬至成贮磁噐中凝即切作片子于通风处放干
　　鱼胶
　　鲤鱼鳞不计多少水浸一日洗令极浄以无油锅内添水用慢火煮一伏时俟鳞烂滤去滓再滓稀稠得所澄取清者俟凝勒作片子或倾在半竹筒内顿风处俟干收
　　减胶
　　鳔半斤胶一斤同以冷水浸一伏时先将鳔用笋叶裹定系水煮百余沸去笋叶乗热入【臼头令温】急至烂次入浸者胶及猪胆汁一盏藤黄一分同至稀匀得所就臼放凝取出勒作片子放干
　　冀公墨
　　松烟二两丁香麝香干漆各少许以胶水捜作挺火烟上薰之一月可使
　　仲将墨【萧子良荅王僧防书云仲将之墨一防如漆】
　　醇烟一斤以上以胶五两【温庭筠云五两新胶干轻入用出墨苑】浸梣皮汁中不可下鸡子白去黄五颗亦以朱砂【墨苑作真珠按本草丹砂作末名真硃陶隠居云真珠即今朱砂也珠字恐是传写之缪】一两麝香一两别治细筛都合稠【余见和制图其次他法准此】
　　庭珪墨
　　牛角胎三两洗浄细剉以水一斗浸七日皂角三挺煮一日澄取清汁三斤入栀子仁黄蘗秦皮苏木各一两白檀半两酸榴皮一枚再浸三日入锅煮三五沸取汁一斤入鱼胶二两半浸一宿重汤熬熟入碌末半钱同滤过和煤一斤
　　同前
　　药汁一斤入减胶三两浸一宿重汤煮化令熟绵滤和煤一斤乗热捜匀
　　古墨
　　紫草秦皮皂角蘓木牛角胎酸石榴皮各一两细剉用清水煎取汁一斤滤过入胶六两青黛半两同熬匀化再滤过煤一斤于净盆内逐旋入胶捜匀
　　同前
　　秦皮蘓木各二钱甘松藿香酸石榴皮半两煎汁一斤六两浸鹿角胶二两半重汤煮耗一二分用厚绵滤过和煤一斤四两更入熟漆一两
　　同前
　　酸石榴皮秦皮牛角胎各三两黄蘗二两五倍子巴豆各一两頴青半两碌一分皂角三挺并剉细入水二斗浸一两宿入锅慢煮至七八升去滓折滤浄汁再熬至三升厚绵滤过取浄汁一斤倾大椀内入猪胆汁半盏鹿角胶五两重汤化熬令沫散不住手搅再以绵滤煤一斤捜和匀更入细硏藤黄生龙脑各一钱
　　油烟墨
　　桐油二十斤大麄椀十余只以麻合灯心旋旋入油八分上以瓦盆盖之看烟煤厚薄于无风浄屋内以鸡羽扫取此二十斤可出煤一斤秦皮二两巴豆黄蘗各一两栀子仁甘松香陵零香各半两皂角五挺细槌碎以水五升浸一宿次日于银石噐内慢火煮至耗半滤去滓秤取一斤入胶四两再熬化尽退火放冷经宿旋旋入煤捜匀
　　同前
　　清油麻子油沥青作末各一斤先将二油调匀以大碗一只中心安麻花防着旋旋掺入沥青用大新盆盖之周回以瓦子衬起令透气薫取以翎子扫之毎煤四两用颍川梳头胶一两先以秦皮水煎取浓汁四两并胶再熬匀化捜煤
　　同前
　　清油一斤沥青一斤先以紫草二茎灯心十茎共作一束可长三寸于一大椀胶定倾油在内掘一地穴子埋定露椀唇两指合以新盆【三五斗大】用塼子三脚衬起着草至夜扫之酸石榴皮胡桃青皮各二枚呵梨勒一分青黛半两皂角三挺并碎之以水二斗煮及一斗以绵滤取汁一斤入胶四两再熬不住搅沫散和煤一斤【煤少再依前法烧取】
　　同前
　　麻子油二斤掘地坑子开三吵道置一大椀倾油在内以麻花作心合以新盆不衬起勿令透气每一斤油可取煤九钱紫草巴豆秦皮黄蘗等分以水煎取浓汁放冷浸胶软木臼内杵如稀糊量煤和之
　　同前
　　麻子油沥青相半慢火炼匀以紫草细茸三茎灯心五茎麻皮纒定齐截作三寸长用钉脚挿定置椀底倾油在内撅一地坑约深五寸径七寸三面开吵道各长尺余阔四五寸近坑阔一寸塼泥盖了纳去坑口五寸安油碗坑内以半塼衬定吵口须近椀下勿令风吹着椀唇坑上合新瓦罐一只于口邉开三寸口子要看火却用湿纸封合底上开透作圆口子径一寸半其上以次相乗至七八只逐只只于底上开放口子自下渐大唯末上者只留三分小眼子勿闭合令出煤气毎罐唇亦用湿纸封了着油尽从上罐扫煤入袋牛角胎酸石榴皮秦皮各三两草乌头紫草巴豆呵梨勒各半两细剉一处用水三斤浸五七日慢火熬耗一半滤去滓入胶五两化匀和煤一斤
　　同前
　　以大麻子油沃糯米半碗强碎剪灯心堆其上燃为灯置一地坑子中用一瓦鉢微穿透其底覆其熖上取烟煤重硏过以石噐中煎者皂角膏并硏过者糯米膏入龙脑麝香秦皮末和之
　　叙药
　　秦皮【解胶益色一名梣皮一名石檀陶隐居云俗谓之焚槻皮以水渍之和墨书色不脱齐民要术云江南焚鸡木也温庭筠书云韦曜名方即永鸡木】藤黄鸡子清生漆牛角胎【至坚】猪胆鲤鱼胆【至黑而泽】甘松藿香零陵香白檀丁香龙脑麝香【碎胶煤气欧阳通每书其墨必古松之烟末以射香方下笔】地榆虎杖卷栢五倍子丹参黄连黄芦紫草鬱金茜根黑豆百药煎蘓木胡桃青皮草乌头牡丹皮棠梨叶呵梨勒【助色段成式书云棠梨所染滋节多方梨勒共和周遮无湿】皂角【除湿气】栀子仁青黛【去胶色】黄蘗【硏无声】川乌头【胶力不劲】酸石榴皮【砚中迟散】巴豆【增肥多则损光】碌【如黒色则败胶】朱砂【益色李白酬张司县歌上党碧松烟夷陵丹砂兰麝凝珍墨精光乃可掇】乌贼鱼腹中墨【诸法未见入用陶隠居云乌贼腹中有墨今作好墨用之】
　　品胶
　　一鱼胶【唯番禺者佳】二减胶　三梳头【颍川胶山子是也】四鹿角胶【墨薮云凡书必取芦山之松烟岱郡之鹿角胶十年之上强如石者妙墨谱云祖氏墨必以鹿角胶煎膏和之】五阿胶【郓胶有两等一牛皮一乌驴皮和墨必以牛皮者为胜】六胶【作将兾公墨法唯有好胶号为精制取坚而有色也】














　　墨谱法式卷下

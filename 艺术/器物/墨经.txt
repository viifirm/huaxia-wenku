　　钦定四库全书
　　墨经
　　宋　晁季一　撰
　　松
　　古用松烟石墨二种石墨自晋魏以后无闻松烟之制尚矣汉贵扶风隃糜终南山之松蔡质汉官仪曰尚书令仆丞郎月赐隃糜大墨一枚小墨一枚晋贵九江庐山之松卫夫人笔阵图曰墨取庐山松烟唐则易州潞州之松上党松心尤先见贵后唐则宣州黄山歙州黟山松罗山之松李氏以宣歙之松类易水之松今兖州泰山徂徕山岛山峄山沂州山山密州九仙山登州牢山镇府五台邢州潞州太行山辽州辽阳山汝州灶君山随州桐栢山卫州共山衢州柯山池州九华山及宣歙诸山皆产松之所兖沂登密之间山总谓之东山镇府之山则曰西山自昔东山之松色泽肥腻性质沉重品惟上上然今不复有今其所有者才十余嵗之松不可比西山之大松盖西山之松与易水之松相近乃古松之地与黄山黟山罗山之松品惟上上辽阳山灶君山桐栢山可甲乙九华山品中共山柯山品下大概松根生茯苓穿山石而出者透脂松嵗所得不过二三株品惟上上根干肥大脂出若珠者曰脂松品惟上中可掲而起视之而明者曰掲明松品惟上下明不足而紫者曰紫松品惟中上矿而挺直者曰籖松品惟中中明不足而黄者曰黄明松品惟中下无膏油而漫若糖苴然者曰糖松品惟下上无膏油而类杏者曰杏松品惟下中其出歴青之余者曰脂片松品惟下下其降此外不足品第
　　煤
　　古用立窑髙丈余其灶寛腹小口不出突于面覆以五斗瓮又益以五瓮大小为差穴底相乗亦视大小为差每层泥涂惟密约瓮中煤厚住火以鸡羽扫取之或为五品或为二品二品不取最先一器今用卧窑叠石累矿取冈岭髙下形势向背而或长百尺五寸脊髙三尺口大一尺小项八尺大项四十尺胡口二尺身五十尺胡口亦曰咽口口身之末曰头每以松三枝或五枝徐爨之五枝以上烟暴煤麄以下则烟缓煤细枝数益少益良有白灰去之凡七昼夜而成名曰一防候窑冷采煤成磈成片头煤深者曰逺火外者曰近火煤不堪用凡煤贵轻旧东山煤轻西山煤重今则西山煤轻东山煤重凡器大而轻者良器小而重者否凡振之而应手者良击之而有声者良凡以手试之而入人纹理难洗者良以物试之自然有光成片者良凡墨有穿眼者谓之渗眼煤杂窑病也旧窑有虫鼠等粪及窑衣露虫杂在煤中莫能拣辨唯硾多可弭之然终不能无
　　胶
　　凡墨胶为大有上等煤而胶不如法墨亦不佳如得胶法虽次煤能成善墨且潘谷之煤人多有之而人制墨莫有及谷者正在煎胶之妙凡胶鹿胶为上考工记曰鹿胶青白马胶赤白牛胶火赤鼠胶饵犀胶黄莫先于鹿胶故魏夫人曰墨取庐山松烟代郡鹿胶凡鹿胶一名白胶一名黄明胶墨法所称黄明胶正谓鹿胶世人多误以为牛胶但鹿胶难得煎法用蜡及胡麻者皆不入墨家之用案隐居白胶法先以淘米潘渍七日令软然后煮煎之如作阿胶法又一法细剉鹿角与一片干牛皮同煎即销烂唐本草注曰糜角鹿角煮浓汁重煎成胶今法取蜕角断如寸去皮及赤觪以河水渍七昼夜又一昼夜煎之将成以少牛胶投之加以龙麋鹿胶之下当用牛胶牛用水牛皮作家所谓乡掘皮最良剔除去毛以水浸去尘污浸不可太软当须有性谓之夹生煎火不可暴常以箆搅之不停手贵气出不昏时时扬起视之以候厚薄直至一条如带为度其墨胶不可单用或以牛胶鱼胶阿胶参和之兖人旧以十月煎胶十一月造墨今旋煎旋用殊失之故潘谷一见陈相墨曰惜哉其用一生胶耳当以重煎者为良
　　罗
　　凡煤须用罗后魏贾思勰曰醇烟捣讫当以细绢筛堈内此物至轻微不宜露筛喜飞去不可不谨
　　和
　　凡和煤当在净密小室内不可通风倾胶于煤中央良久使自流然后众力急和之贵润泽而光明初和如麦饭许搜之有声乃良胶初取之和下等煤再取之和中等煤最后取之和上等煤凡煤一斤古法用胶一斤今用胶水一斤水居十二两胶居四两所以不善然贾思勰墨法煤一斤用胶五两葢亦未尽善也况胶多利乆胶少利新匠者以其速售故喜用胶少观易水奚氏歙州李氏皆用大胶所以养墨时大胶墨纸黄小胶墨纸防黄其力以是为差凡大胶必厚厚难于和和之柔则善刚则裂若以漆和之凡煤一斤以生漆三钱熟漆二钱取清汁投胶中打之匀和之如法
　　
　　凡不厌多魏韦仲将墨法铁臼中三万杵杵多益愈后贾思勰法曰亦三万杵杵多益善唐王君徳则用石臼三二千杵盖其无数其过黏后光不可自从臼中绲出为度出臼纳静器内用纸封羃慢火养之纸上作数穴以通气火不可间断为其畏寒然不可暴暴则潼溶谓之热黏不堪制作凡鹿胶成便丸捍不可迟延稍迟乃皴裂不堪若牛胶之一日后胶行力均再入臼千余下乃可凡捍丸时用五人相次人有钱砧椎三五百下旧语曰一椎一折鬭手防此其法也初椎成为光剂为硬剂又过硬剂为热剂每一剂传毕五人成熟剂乃入匠手丸捍
　　丸
　　凡丸剂不可不熟又病于热热不堪用虽成必不光泽易碎裂凡急手为光剂缓手为皴剂一丸即成不利于再
　　药
　　凡墨药尚矣魏韦仲将用真珠麝香二物后魏贾思勰用梣木鸡白真珠麝香四物唐王君徳用醋石榴皮水犀角屑胆矾三物王又法梣木皮皂角胆矾马鞭草四物李廷珪用藤黄犀角真珠巴豆等十二物今兖人不用药为贵其説曰正如白面清面又如茶之不可杂以外料亦自有理然不及药者良旧有别集药法一卷
　　印
　　凡底版贵乎直宁大不小平版上俯下平宁重不轻凡底板银为上面印牙为上寻常底版用棠手版用杞盖底板面印皆以松为良与煤为宜凡印大墨以水拭之以纸按之然后用印凡印方直最难用用多裂易水张遇印多方直者剂熟可知
　　様
　　凡墨样当取则于古无大小厚薄之限而贾思勰曰墨玺不得过二三两宁小不大世人遂以薄小为贵谓从前奚庭珪然宣府奚庭珪之类小墨在古品中为佳不知双脊龙之类大墨亦不可置在劣等要之无大小厚薄醇烟法胶为本耳葢厚大利乆薄小利新厚大难工薄小易善故匠人不喜于厚大者然太大则不便于用太薄则囏于包当以厚而大者为佳
　　防
　　凡墨防用炭灰石灰麦糠三种炭灰为上石灰醋多烈麦糠慢多曲惟炭灰为上凡用炭灰精筛弗杂弗湿其下惟厚上之厚薄视墨之大小时之晴晦中以薄纸裹之然置之不平亦曲见风亦裂若用石灰防当于新瓦器中置灰灰上用纸纸上复加以灰不可厚若用麦糠防以椽架苇县室中其上糠底糠惟平惟均不可有逆糠凡防室以静密温小为贵昼夜不去火然火大则病火暴亦病其昼夜候火随风日晴晦最为难又有不用防者墨成曝于静密室中听自干又有以衣被覆之使干者
　　事治
　　凡事治墨以水以兔皮以滑石以莱州石以钱以铧头以漆以墨以墨最不佳余错用之皆良惟此数物不及弄成如弄鞭弄茶瓢
　　研
　　凡硏墨不厌迟古语云硏墨如病凡硏直硏为上直硏乃见真色不损墨若圆磨则假借重势徃来有风以助顔色乃非墨之真色惟售墨者圆硏若邪硏则水常损其墨而其半不及先所用者惟俗人邪硏凡墨户不工于制作而工于硏磨其所售墨则使自硏之常优一晕凡煤细硏之干迟煤麄硏之干疾凡善墨硏之如硏犀恶墨硏之如硏泥
　　色
　　凡墨色紫光为上黒光次之青光又次之白光为下凡光与色不可废一以乆而不渝者为贵然忌胶光古墨多有色无光者以蒸湿败之非古墨之善者其有善者黯而不浮明而有艶泽而无渍是谓紫光凡以墨比墨不若以纸比墨或以硏试之或以指甲皆不佳
　　声
　　凡墨击之以辨其声醇烟之墨其声清响杂烟之墨其声重滞若硏之以辨其声细墨之声腻麄墨之声麄麄谓之打硏腻谓之入硏
　　轻重
　　凡墨不贵轻旧语曰煤贵轻墨贵重今世人择墨贵轻甚非煤麄则轻煤杂则轻春胶则轻胶伤水则轻胶为湿所败则轻惟醇烟法胶善药良时乃重而有体有体乃能乆逺愈乆益坚湿则弗能败自然成质非轻非重
　　新故
　　凡新墨不及故墨卫夫人曰墨取十年以上强之如石者盖其愈乆益坚且白物久斯变墨况其本黑之物煤久而黑黑而紫胶久而固固而乃发光彩此古墨所以重于世凡新墨不过三夏殆不堪用凡墨胶败者末之新煤再和殊善入胶久之乃可和然非大胶久防弗可
　　养蓄
　　大凡养新墨纳轻器中县风处每丸以纸封之恶湿气相博不可卧放卧放多曲凡蓄故墨亦利频风日时以手润泽之时置于衣袖弥善
　　时
　　凡墨最贵及时韦仲将墨法不得过二月九月贾思勰曰温时故臭寒时潼溶当以十一月十二月正月为上时十月二月为下时余月无益有害既得时须择晴明无风之日或当静夜若烧煤之时当以二月三月四月为上时八月九月五月十月六月七月水潦土湿十一月十二月风髙水寒皆不利
　　工
　　凡古人用墨多自制造故匠氏不显唐之匠氏惟闻祖敏其后有易水奚鼐奚鼎鼐之子超鼎之子起易水又有张遇陈赟江南则歙州李超超之子庭珪庭寛庭珪之子承浩庭寛之子承晏承晏之子文用文用之子惟处惟一惟益仲宣皆其世家也歙州旧有耿仁耿遂遂之子文政文夀而耿德耿盛皆其世家也宣州则盛匡道盛通盛真盛舟盛信盛浩又有柴珣柴承务朱君徳兖州则陈朗朗弟逺逺之子惟进惟迨近世则京师潘谷歙州张谷










　　墨经

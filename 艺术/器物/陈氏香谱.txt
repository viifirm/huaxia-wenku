　　钦定四库全书　　　　　子部九
　　香谱　　　　　　　　　谱录类一【器物之属】提要
　　【臣】等谨案香谱四卷宋陈敬撰敬字子中河南人其仕履未详首有至治壬戌熊朋来序亦不载敬之夲末是书凡集沈立洪刍以下十一家之香谱彚为一书征引既繁不免以浩博为长稍逾限制若香名香品歴代凝和制造之方载之宜也至于经传中字句偶涉而实非龙涎迷迭之比如卷首引左传黍稷馨香等语寥寥数则以为溯源经传殊为无谓此葢仿齐民要术首援经典之例而失之者也至于本出经典之事乃往往挂漏为郁金香载説文之説而周礼郁人条下郑康成之注顾独遗之则又举逺而畧近矣然十一家之谱今不尽传敬能荟稡羣言为之总滙佚文遗事多赖以要于考证不为无益也乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　陈氏香谱原序
　　香者五臭之一而人服媚之至于为香谱非世宦愽物尝杭舶浮海者不能悉也河南陈氏香谱自子中至浩卿再世乃脱藁凡洪顔沈叶诸谱具在此编集其大成矣诗书言香不过黍稷萧脂故香之为字从黍作甘古者从黍稷之外可焫者萧可佩者兰可鬯者郁名为香草者无几此时谱可无作楚辞所录名物渐多犹未取于遐裔也汉唐以来言香者必取南海之产故不可无谱浩卿过彭蠡以其谱视钓者熊朋来俾为序钓者惊曰岂其乏使而及我子再世成谱亦不易宜遴序者岂无蓬莱玉署懐香握兰之僊儒又岂无乔木故家芝兰芳馥之世卿岂无岛服夷言夸香诧宝之舶官又岂无神州赤县进香受爵之少府岂无宝梵琳房闻思道韵之髙人又岂无瑶英玉蘂罗襦芗泽之女士凡知香者皆使序之若仆也灰钉之望既穷熏习之梦久断空有庐山一峯以为罏峯顶片云以为香子并收入谱矣毎忆刘季和香僻过罏熏身其主簿张坦以为俗坦可谓直谅之友季和能笑领其言亦庶几善补过者有士于此如荀令君至人家坐席三日香梅学士毎晨袖覆罏撮袖以出坐定放香是富贵自好者所为未闻圣贤为此惜其不遇张坦也按礼经容臭者童儒所佩茝兰者妇辈所采大丈夫则自流芳百世者在故魏武犹能禁家内不得熏香谢佩香囊则安石患之然琴牕书室不得此谱则无以治罏熏至于自熏知见抑存乎其人遂长揖谢客鼓棹去客追録为香谱序至治壬戌兰秋彭蠡钓徒熊朋来序






　　钦定四库全书
　　陈氏香谱卷一
　　宋　陈敬　撰
　　许氏説文香芳也篆从黍从甘省作香春秋曰黍稷馨香凡香之属皆从香香之逺闻曰馨香之美者曰【踈士反】香之气曰馦【许兼反】曰馣【乌含反】曰馧【扵云反】曰馥【扶福反】曰【扵盖反】曰馤【同上】曰馪【匹民反】曰馢【则前反】曰馛【蒲拨反】曰【匹结反】曰馝【毗必反】曰馞【蒲役反】曰馠【火含反】曰馩【符分反】曰馚【同上】曰防【方减反】曰【奴混反】曰【薄庚切】曰馟【陀胡反】曰防【扵骑反】曰馜【女氏反】曰防【普没反】曰防【蒲结反】曰【普灭反】曰【乌孔反】曰□【毗霄反】曰【步结反】曰【许葛反】曰馡【甫防反】
　　香品举要云香最多品类出交广崖州及海南诸国然秦汉以前未闻惟称兰蕙椒桂而已至汉武奢广尚书郎奏事者始有含鸡舌香其他皆未闻迨晋武时外国贡异香始此及隋除夜火山烧沉香甲煎不计数海南诸品毕至矣唐眀皇君臣多有沉檀脑麝为亭阁何多也后周显徳间昆眀国又献蔷薇水矣昔所未有今皆有焉然香者一也或出于草或出扵木或花或实或节或叶或皮或液或又假人力而煎和成有供焚者有可佩者又有充入药者详列如左
　　至治馨香感于神眀　书君陈
　　弗惟徳馨香　书酒诰
　　其香始升上帝居歆　诗生民
　　有飶其香邦家之光　诗载芟
　　黍稷馨香　左氏
　　兰有国香　左氏
　　其徳足用昭其馨香　国语
　　如入芝兰之室久而不闻其香　家语
　　香品
　　龙脑香
　　唐夲草云出婆律国树形似杉木子似荳防皮有甲错婆律膏是根下清脂龙脑是根中干脂味辛香入口段成式云亦出波斯国树髙八九丈大可六七围叶圆而背白无花实其树有肥痩痩者出龙脑香肥者出婆律膏香在木心中婆律断其树翦取之其膏扵木端流出　图经云南海山中亦有此木唐天宝中交阯贡龙脑皆如蝉蚕之形彼人言有老根节方有之然极难禁中呼瑞龙脑带之衣衿香闻十余步今海南龙脑多用火煏成片其中容伪　陶居云生西海婆律国婆律树中脂也如白胶香状味苦辛防温无毒主内外障眼去三虫疗五痔眀目镇心秘精又有苍龙脑主风疹防面入膏煎良不可眼其眀净如雪花者善久经风日或如麦麸者不佳宜合黒荳糯米相思子贮之甆器内则不耗今复有生熟之异称生龙脑即是所载是也其絶妙者曰梅花龙脑有经火飞结成块者谓之熟龙脑气味差薄盖益以他物也　叶庭珪云渤泥三佛齐亦有之乃深山穷谷千年老杉树枝榦不损者若损动则气泄无脑矣其土人解为板板傍裂缝脑出缝中劈而取之大者成片俗谓之梅花脑其次谓之速脑速脑之中又有金脚其碎者谓之米脑锯下杉屑与碎脑相杂者谓之苍脑取脑已净其杉板谓之脑夲与锯屑同碎和置甆盆内以笠覆之封其缝热灰煨煏其气飞上凝结而成块谓之熟脑可作面花耳环佩带等用又有一种如油者谓之脑油其气劲扵脑可浸诸香　陈正敏云龙脑出南天竺木本如松初取犹湿断为数十块尚有香日久木干循理拆之其香如云母者是也与中土人取樟脑颇异　今案段成式所述与此不同故两存之
　　婆律香
　　本草拾遗云出婆律国其树与龙脑同乃树之清脂也除恶气杀虫蛀详见龙脑香
　　沉水香
　　唐夲草云出天竺单于二国与青桂鸡骨栈香同是一树叶似橘经冬不凋夏生花白而圆细秋结实如槟榔其色紫似葚而味辛疗风水毒肿去恶气树皮青色木似榉栁重实黑色沉水者是今复有生黄而沉水者谓之蜡沉又有不沉者谓之生结即栈香也　拾遗觧纷云其树如椿常以水试乃知　叶庭珪云沉香所出非一真腊者为上占城次之渤泥最下真腊之真又分三品绿洋最佳三泺次之勃罗间差弱而香之大概生结者为上熟脱者次之坚黑为上黄者次之然诸沉之形多异而名亦不一有状如犀角者如燕口者如附子者如梭者是皆因形为名其坚致而文横者谓之横隔沉大扺以所产气色为髙而形体非所以定优劣也绿洋三泺勃罗间皆真腊属国　谈苑云一树出香三等曰沉曰栈曰黄熟　倦游录云沉香木岭南濒海诸州尤多大者合抱山民或以为屋为桥梁为饭甑然有香者百无一二盖木得水方结多在折枝枯榦中或为栈或为黄熟自枯死者谓之水盘香髙窦等州产生结香盖山民见山木曲折斜枝必以刀斫成坎经年得雨水渍遂结香复锯取之刮去白木其香结为斑防亦名鹧鸪斑沉之良久在琼崖等州俗谓之角沉乃生木中取者宜用熏裛黄沉乃枯木中得者宜入药黄腊沉尤难得按南史云置水中则沉故名沉香浮者栈香也　陈正敏云水沉出南海凡数重外为断白次为栈中为沉今岭南岩髙峻处亦有之但不及海南者香气清婉耳诸夷以香树为槽而饷鸡犬故郑文宝诗云沉檀香植在天涯贱等荆衡水而槎未必为槽饷鸡犬不如煨烬向髙家　今按黄腊沉削之自卷啮之柔韧者是余见第四卷丁晋公天香中
　　生沉香
　　一名蓬莱香　叶庭珪云出海南山西其初连木状如粟棘房土人谓棘香刀刳去木而出其香则坚倒而光泽士大夫目为蓬莱香气清而长耳品虽侔于真腊然地之所产者少而官于彼者乃得之商舶罕获焉故直常倍扵真腊所产者云
　　蕃香
　　一名蕃沉　叶庭珪云出渤泥三佛齐气矿而烈价视真腊绿洋减三分之二视占城减半矣治冷气医家多用之
　　青桂香
　　夲草拾遗云即沉香同树细枝实未烂者　谈苑云沉香依木皮而结谓之青桂
　　栈香
　　本草拾遗云栈与沉同树以其肌理有黑脉者为别叶庭珪云栈香乃沉香之次者出占城国气味与沉香相类但带木颇不坚实故其品亚于沉而复于熟逊焉
　　黄熟香
　　亦栈香之类也但轻虚枯朽不堪者今和香中皆用之叶庭珪云黄熟香夹栈黄熟香诸蕃皆出而真腊为
　　上黄而熟故名焉其皮坚而中腐者形状如桶故谓之黄熟桶其夹栈而通黑者其气尤防故谓之夹栈黄熟此香虽泉人之所日用而夹栈居上品
　　叶子香
　　一名龙鳞香盖栈之薄者其香尤胜扵栈　谈苑云沉香在土嵗久不待刓剔而精者
　　鸡骨香
　　本草拾遗云亦栈香中形似鸡骨者
　　水盘香
　　类黄熟而殊大多雕刻为香山佛像并出舶上
　　白眼香
　　亦黄熟之别名也其色差白不入药品和香防用之
　　檀香
　　夲草拾遗云檀香其种有三曰白曰紫曰黄白檀树出海南主心腹痛霍乱中恶鬼气杀虫　唐夲草云味咸防寒主恶风毒出昆仑盘盘之国主消风肿又有紫真檀人磨之以涂风肿虽不生于中土而人间徧有之　叶庭珪云檀香出三佛齐国气清劲而易泄之能夺众香皮在而色黄者谓之黄檀皮腐而色紫者谓之紫檀气味大率相类而紫者差胜其轻而脆者谓之沙檀药中多用之然香树头长商人截而短之以便负贩恐其气泄以纸封之欲其滋润故也　陈正敏云亦出南天竺末耶山崖谷间然其他杂木与檀相类者甚众殆不可别但檀木性冷夏月多大蛇蟠绕人逺望见有蛇处即射箭记之至冬月蛇蛰乃伐而取之也
　　木香
　　夲草云一名宻香从外国舶上来叶似薯蓣而根大花紫色功效极多味辛温无毒主辟瘟疫疗气劣气不足消毒杀虫毒今以如鸡骨坚实啮之粘牙者为上又有马兠铃根名曰青木香非此之谓也防云有二种亦恐非耳一谓之云南根
　　降真香
　　南州记云生南海诸山大秦国亦有之　海药夲草云味温平无毒主天行时气宅舍怪异并烧之有验　列僊传云烧之感引鹤降醮星辰烧此香妙为第一小儿佩之能辟邪气状如蘓枋木然之初不甚香得诸香和之则特美　叶庭珪云出三佛齐国及海南其气劲而逺能辟邪气泉人毎嵗除家无贫富皆之如燔柴虽在处有之皆不及三佛齐者一名紫藤香今有蕃降广降之别
　　生熟速香
　　叶庭珪云生速香出真腊国熟速香所出非一而真腊尤胜占城次之渤泥最下伐树去木而取香者谓之生速香树仆扵地木腐而香存者谓之熟速香生速气味长熟速气味易焦故生者为上熟者次之
　　暂香
　　叶庭珪云暂香乃熟速之类所产髙下与熟速同但脱者谓之熟速而木之半存者谓之暂香其香半生熟商人以刀刳其木而出香择尤美者杂于熟速而货之故市者亦莫之辨
　　鹧鸪斑香
　　叶庭珪云出海南与真腊生速等但气味短而薄易烬其厚而沉水者差久文如鹧鸪斑故名焉亦谓之细冒头至薄而沉
　　乌里香
　　叶庭珪云出占城国地名乌里土人伐其树札之以为香以火焙干令香脂见于外以输租役商人以刀刳其木而出其香故品下扵他香
　　生香
　　叶庭珪云生香所出非一树小老而伐之故香少而未多其直虽下于乌里然削木而存香则胜之矣
　　交趾香
　　叶庭珪云出交趾国防黑而光气味与占城栈香相类然其地不通商舶而土人多贩于广西之钦州钦人谓之光香
　　乳香
　　广志云即南海波斯国松树脂紫赤色如樱桃者名曰乳香盖薰陆之类也僊方多用辟邪其性温疗耳聋中风口噤妇人血风能发酒治风冷止大膓泄澼疗诸疮疖令内消今以通眀者为胜目曰滴乳其次曰拣香又次曰瓶香然多夹杂成大块如青之状又其细者谓之香纒　沈存中云乳香夲名薰陆以其下如乳头者谓之乳头香　叶庭珪云一名薰陆香出大食国之南数千里深山穷谷中其树大抵类松以斤斫树脂溢于外结而成香聚而为块以象辇之至于大食大食以舟载易他货于三佛齐故香常聚于三佛齐三佛齐毎嵗以大舶至广与泉广泉二舶视香之多少为殿最而香之品十有三其最上品者为拣香圆大如乳头俗所谓滴乳是也次曰瓶乳其色亚于拣香又次曰瓶香言收时量重置于瓶中在瓶香之中又有上中下三等之别又次曰袋香言收时只置袋中其品亦有三等又次曰乳搨盖香在舟中镕搨在地杂以沙石者又次黑搨香之黑色者又次曰水湿黑搨盖香在舟中为水所浸渍而气变色败者也品杂而碎者曰斫削簸为尘者曰纒末此乳香之别也　温子皮云广州蕃药多伪者伪乳香以白胶香搅糟为之但烧之烟散多此伪者是也真乳香与茯苓共嚼则成水　又云山石乳香玲珑而有蜂窝者为真毎之次沉檀之属则香气为乳香烟置定难散者是否则白胶香也
　　薫陆香
　　广志云生南海又僻方即罗香也　海药夲草云味平温毒清神一名马尾香是树皮鳞甲采复生　唐夲草云出天竺国及邯郸似枫松脂黄白色天竺者多白邯郸者夹绿色香不甚烈防温主伏尸恶气疗风水肿毒
　　安息香
　　夲草云出西戎树形似松柏脂黄色为块新者亦柔韧味辛苦无毒主心腹恶气鬼疰　后汉书西域安息国去雒阳二万五千里比至康居其香乃树皮胶烧之通神眀辟众恶　酉阳杂爼云出波斯国其树呼为辟邪树长三丈许皮色黄黑叶有四角经冬不凋二月有花黄色心防碧不结实刻皮出胶如饴名安息香　叶庭珪云出三佛齐国乃树之脂也其形色类胡瓤而不宜扵烧然能发众香故多用之以和香焉　温子皮云辨真安息香毎烧之以厚纸覆其上香透者是否则伪也
　　笃耨香
　　叶庭珪云出真腊国亦树之脂也树如松杉之类而香蔵扵皮树老而自然流溢者也色白而透眀故其香虽盛暑不融土人既取之矣至夏月以火环其树而炙之令其脂液再溢及冬月沍寒其凝而复取之故其香冬凝而夏融土人盛之以瓠瓢至暑月则鑚其瓢而周为孔藏之水中欲其隂凉而气通以泄其汗故得不融舟人易以磁器不若扵瓢也其气清逺而长或以树皮相杂则色黒而品下矣香之性易融而暑月之融多渗扵瓢故断瓢而之亦得其典型今所谓葫芦瓢者是也
　　瓢香
　　碎录云三佛齐国以匏瓢盛蔷薇水至中国水尽碎其瓢而之与笃耨瓢畧同又名干葫芦片以之蒸香最妙
　　金顔香
　　西域云金顔香类薰陆其色赤紫其烟如凝漆沸超不甚香而有酸气合沉檀为香焚之极清婉　叶庭珪云出大食及真腊国所谓三佛齐出者盖自二国贩至三佛齐三佛齐乃贩入中国焉其香则树之脂也色黄而气劲善于聚众香今之为龙涎软者佩带者多用之蕃之人多以和气涂身
　　詹糖香
　　夲草云出晋安岑州及交广以南树似橘煎枝叶为之似糖而黑多以其皮及蠧粪杂之难得纯正者惟輭乃佳
　　蘓合香
　　神农夲草云生中台州谷　陶居云俗是狮子粪外国説不尔今皆从西域来真者难别紫赤色如紫檀坚实极芬香重如石烧之灰白者佳主辟邪疟癎鬼疰去三虫　西域云大秦国一名犂犍以在海西亦名云汉海西国地方数千里有四百余城人俗有类中国故谓之大秦国人合香谓之香煎其汁为蘓合油其津为蘓合油香　叶庭珪云蘓合香油亦出大食国气味类扵笃耨以浓净无滓者为上蕃人多以之涂身以闽中病大风者亦做之可合輭香及入药用
　　亚湿香
　　叶庭珪云出占城国其香非自然乃土人以十种香和而成味温而重气和而长之胜于他香
　　涂肌拂手香
　　叶庭珪云二香俱出真腊占城国土人以脑麝诸香和而成或以涂肌或以拂手其香经宿不歇惟五羊至今用之他国不尚焉
　　鸡舌香
　　唐夲草云出昆仑国及交广以南树有雌雄皮叶并似栗其花如梅结实似枣核者雌树也不入香用无子者雄树也采花酿以成香香防温主心痛恶疮疗风毒去恶气
　　丁香
　　山海经云生东海及昆仑国二三月开花七月方结实开宝夲草注云生广州树髙丈余凌冬不凋叶似栎
　　而花圆细色黄子如丁长四五分紫色中有麤大长寸许者俗呼为母丁香击之则顺理拆味辛主风毒诸肿能发诸香及止心疼霍乱呕吐甚騐　叶庭珪云丁香一名丁子香以其形似丁子也鸡舌香丁香之大者今所谓丁香母是也日华子云鸡舌香治口气所以三省故事郎官含鸡舌香欲其奏事对答其气芬芳至今方书为然出大食国
　　郁金香
　　魏畧云生大秦国二三月花如红蓝四五月采之甚香十二叶为百草之英　夲草拾遗云味苦无毒主虫毒鬼疰鸦鹘等臭除心腹间恶气入诸香用　説文云郁金香芳草也十叶为贯百二十贯采以煑之为鬯一曰郁鬯百草之华逺方所贡方物合而酿之以降神也物类相感志云出伽毗国华而不实但取其根而用之
　　迷迭香
　　广志云出西域魏文侯有赋亦尝用　夲草拾遗云味辛温无毒主恶气今人衣香烧之去臭
　　木宻香
　　内典云状若槐树　异物志云其叶如椿　交州记云树似沉香　夲草拾遗云味甘温无毒主辟恶去邪鬼疰生南海诸山中种之五六年乃有香
　　藒车香
　　夲草拾遗云味辛温主鬼气去臭及虫鱼蛀物生彭城髙数尺黄叶白花　尔雅云藒车防舆注曰香草也
　　必栗香
　　内典云一名化木香似老椿　海叶夲草云味辛温无毒主鬼疰心气痛断一切恶气叶落水中鱼暴死木可为书轴碎白鱼不损书
　　艾蒳香
　　广志云出西域似细艾又有松树皮上绿衣亦名艾蒳可以合诸香烧之能聚其烟青白不散　夲草拾遗云味温无毒主恶气杀蛀虫主腹内冷泄痢一名石芝字统云香草也　异物志云叶如栟榈而小子似防榔可食
　　兠娄香
　　异物志云生海边国如都梁香　夲草云性防温疗霍乱心痛主风水肿毒恶气止吐逆亦合香用茎叶如水蘓　今按此香与今之兠娄香不同
　　白茅香
　　夲草拾遗云味甘平无毒主恶气令人身香煑汁服之主腹内冷痛生安南如茅根道家以之煑汤沐浴云
　　茅香花
　　唐夲草云生劔南诸州其茎叶黒褐色花白非白茅也味苦温无毒主中恶反胃止呕吐叶苖可煑汤浴辟邪气令人身香
　　兠纳香
　　广志云生骠国　魏畧云出大秦国　夲草拾遗云味甘温无毒去恶气温中除冷
　　耕香
　　南方草木状云耕香茎生细叶　夲草拾遗云味辛温无毒主臭鬼气调中生乌浒国
　　雀头香
　　夲草云即香附子也所在有之叶茎都是三棱根若附子周匝多毛交州者最胜大如枣核近道者如杏仁许荆襄人谓之莎草根大能下气除脑腹中热合和香用之尤佳
　　芸香
　　仓颉解诂曰芸蒿叶似邪蒿可食　鱼豢典畧云芸香辟纸鱼蠧故藏书台称芸台　物类相感志云香草也説文云似苜蓿　杂礼图云芸即蒿也香美可食今
　　江东人饵为生菜
　　零陵香
　　南越志云一名燕草又名薰草生零陵山谷叶如罗勒山海经云薰草麻叶而方茎赤花而黒实气如蘼芜
　　可以止疠即零陵香　本草云味苦无毒主恶气注心腹痛下气令体和诸香或作汤丸用得酒良
　　都梁香
　　荆州记云都梁县有山山上有水其中生兰草因名都梁香形如藿香古诗愽山罏中百和香郁金蘓合及都梁　广志云都梁在淮南亦名煎泽草也
　　白胶香
　　唐本草云树髙大木理细鞭叶三角商洛间多有五月斫为坎十二月收脂经史类证本草云枫树所在有之南方及闗陕尤多树似白杨叶圆而岐二月有花白色乃连着实大为鸟八九月熟曝干可烧　开宝本草云味辛苦无毒主瘾疹风痒浮肿即枫香脂也
　　芳草
　　本草云即白芷也一名茝又名苋又名符离一名泽芬生下湿地河东州谷尤胜近道亦有之道家以此香浴去尸虫
　　龙涎香
　　叶庭珪云龙涎出大食国其龙多蟠伏于洋中之大石卧而吐涎涎浮水面人见乌林上异禽翔集众鱼游泳争之则殳取焉然龙涎本无香其气近于臊白者如百药煎而腻理黑者亚之如五灵脂而光泽能发众香故多用之以和香焉　潜斋云龙涎如胶毎两与金等舟人得之则巨富矣　温子皮云真龙涎烧之置杯水于侧则烟入水假者则散尝试之有騐
　　甲香
　　唐本草云蠡类生云南者大如掌青黄色长四五寸取殻烧灰用之南人亦煑其肉噉今合香多用谓能发香复末香烟倾酒宻煑制方可用法见后　温子皮云正甲香本是海螺压子也唯广南来者其色青黄长三寸河中府者只濶寸余嘉州亦有如钱様大于木上磨令即投酽酒中自然相近者是也若合香偶无甲香则以鲎殻代之其势力与中香均尾尤好
　　麝香
　　唐本草云生中台川谷及雍州益州皆有之　陶居云形类麞常食柏叶及噉蛇或于五月得者往往有蛇骨主辟邪杀鬼精中恶风毒疗蛇伤多以当门一子真香分揉作三四子括取血膜杂以余物大都亦有精麤破皮毛共在裹中者为胜或有夏食蛇虫多至寒者香满入春患急痛自以脚剔出人有得之者此香絶胜带麝非但取香亦以辟恶其真香一子着脑间枕之辟恶梦及尸痊鬼气或有水麝脐其香尤美　洪氏云唐天宝中广中获水麝脐香皆水也毎以针取之香气倍于肉脐　倦游录云商汝山多羣麝所遗粪尝就一处虽逺逐食必还走之不敢遗迹他处虑为人获人反以是求得必掩羣而取之麝絶爱其脐毎为人所逐势急即自投髙嵓举爪裂出其香就絷而死犹拱四足保其脐李商诗云逐岩麝香退
　　麝香木
　　叶庭珪云出占城国树老而仆埋于土而腐外黒肉黄赤者其气类于麝故名焉其品之下者盖縁伐生树而取香故其气恶而劲此香实肿胧尤多南人以为器皿如花梨木类
　　麝香草
　　述异记云麝香草一名红兰香一名金桂香一名紫述香出苍梧郁林郡今吴中亦有麝香草似红兰而甚香最宜合香
　　麝香檀
　　碎录云一名麝檀香盖西山桦根也之类煎香或云衡山亦有不及南者
　　栀子香
　　叶庭珪云栀子香出大食国状如红花而浅紫其香清越而醖借佛书所谓薝卜花是也　段成式云西域薝卜花即南花栀子花诸花少六出惟栀子花六出　蘓颂云栀子白花六出甚芬香刻房七棱至九棱者为佳
　　野悉宻香
　　潜斋云出佛林国亦出波斯国苖长七八尺叶似梅四时敷荣其花五出白色不结实花开时徧野皆香与岭南詹糖相类西域人常采其花压以为油甚香滑唐人以此和香防云蔷薇水即此花油也亦见杂爼
　　蔷薇水
　　叶庭珪云大食国花露也五代时蕃将蒲诃散以十五瓶効贡厥后罕有至者今则采末利花蒸取其液以代焉然其水多伪杂试之当用琉璃瓶盛之翻揺数四其泡自上下者为真　后周显徳五年昆明国献蔷薇水十五瓶得自西域以之洒衣衣敝而香不防
　　甘松香
　　广志云生凉州　夲草拾遗云味温无毒主鬼气卒心腹痛涨满发生细叶煑汤沐浴令人身香
　　兰香
　　川本草云味辛平无毒主利水道杀虫毒辟不祥一名水香生大吴池泽叶似兰尖长有岐花红白色而香俗呼为防尾香煑水浴治风
　　木犀香
　　向余异苑图云岩桂一名七里香生匡庐诸山谷间八九月开花如枣花香满岩谷采花阴干以合香甚奇其木坚韧可作茶品纹如犀角故号木犀
　　马蹄香
　　本草云即杜蘅也叶似葵形如马蹄俗呼为马蹄香药中少用惟道家服令人身香
　　蘹香
　　本草云即茴香叶细茎麤髙者五六尺丛生人家庭院中其子疗风
　　蕙香
　　广志云蕙草绿叶紫花魏武帝以为香烧之
　　蘼芜香
　　本草云蘼芜一名薇芜香草也魏武帝以之藏衣中
　　荔枝香
　　通志草木畧云荔枝亦曰离枝始于汉世初出岭南后出蜀中今闽中所产甚盛　南海药谱云荔枝人未采则百虫不敢近才采之则乌鸟蝙蝠之类无不残伤今以形如丁香如盐梅者为上取其殻合香甚清馥
　　木兰香
　　类证本草云生零陵山谷及太山一名林兰一名杜兰皮似桂而香味苦寒无毒主眀耳目去臭气　陶居云今诸处皆有树类如楠皮甚薄而味辛香益州者皮厚状如厚朴而气味为胜今东人皆以山桂皮当之亦相类道家用合香　通志草木畧云世言鲁般刻木兰舟在七里洲中至今尚存凡诗所言木兰即此耳
　　台香
　　一名参　本草云味苦寒无毒眀目定五臓生河南州谷及冤句三四月采根暴干　陶居云今出近道处处有之茎似人参而长大根甚黒亦防香道家时用亦以合香　图经云二月生苗叶似脂麻又视如栁细茎青紫
　　颤风香
　　今按此香乃占城之至精好者盖香树交枝曲榦两相戞磨积有嵗月树之精液菁英结成伐而取之老节油透者亦佳润泽颇类蜜清者最佳熏衣可经累日香气不止今江西道临江路清江镇以此香为香中之甲品价常倍于他香
　　伽防木
　　一作伽蓝木今按此香本出迦阑国亦占香之种也防云生南海补陀岩盖香中之至宝其价与金等
　　排香
　　安南志云好事者多种之五六年便有香也　今按此香亦占香之大片者又谓之夀香盖献夀者多用之
　　红兠娄香
　　今按此香即麝檀香之别也
　　大食水
　　今按此香即大食国蔷薇露也本土人毎蚤起以爪甲于花上取露一滴置耳轮中则口眼耳鼻皆有香气终日不散
　　孩儿香
　　一名孩儿土一名孩儿泥一名乌爷土　今按此香乃乌爷国蔷薇树下土也本国人呼曰海今讹传为孩儿盖蔷薇四时开花雨露滋沐香滴于土凝如菱角块者佳今人合茶饼者往往用之
　　紫茸香
　　一名狨香　今按此香亦出沉速香之中至薄而腻理色正紫黑焚之虽数十犹闻其香或云沉之至精者近时有得此香因祷祠于山上而下上数里皆闻之
　　珠子散香
　　滴乳香之至莹净者
　　喃吺哩香
　　喃吺哩国所产降真香也
　　熏华香
　　今按此香盖以海南降真劈作薄片用大食蔷薇水浸透于甑内蒸干慢火之最为清絶樟镇所售尤佳
　　榄子香
　　今按此香出占城国盖占香树为虫蛀镂香之英华结子水心中虫所不能蚀者形如橄榄核故名焉
　　南方花
　　余向云南方花皆可合香如末利阇提佛桑渠那香花本出西域佛书所载其后夲来闽岭至今遂盛又有大含笑花素馨花就中小含笑香尤酷烈其花常若菡萏之未敷者故有含笑之名又有麝香花夏开与真麝无异又有麝真无异又有麝香末亦类麝气此等皆畏寒故此地莫能植也或吴家香用此诸花合　温子皮云素馨末利摘下花蕋香才过即以酒噀之复香凡是生香蒸过为佳毎四时遇花之香者皆次次蒸之如梅花瑞香酴醿宻友栀子末利木犀及橙橘花之类皆可蒸他日之则羣花之香毕备
　　花熏香诀
　　用好降真香结实者截断约一寸许利刀劈作薄片以豆腐浆煑之俟水香去水又以水煑至香味去尽取出再以末茶或叶茶煑百沸漉出阴干随意用诸花熏之其法以净瓦缶一个先铺花一层铺香片一层铺花一层及香片如此重重铺盖了以油纸封口饭甑上蒸少时取起不得解待过数日取烧则香气全矣　或以旧竹辟蔶依上煑制代降采橘叶捣烂代诸花熏之其香清若春时晓行山径所谓草木真天香殆此之谓
　　香草名释
　　遯斋闲览云楚辞所咏香草曰兰曰荪曰茝曰药曰防曰芷曰荃曰蕙曰蘼芜曰江蓠曰杜若曰杜蘅曰藒车曰蒥荑其类不一不能尽识其名状释者但一切谓之香草而已其间一物而备数名者亦有与今人所呼不同者如兰一物谓有国香而诸家之説但各以色自相非毁莫辨其真或以为都梁或以为泽兰或以兰草今当以泽兰为正山中又有一种叶大如麦门冬春开花甚香此别名幽兰也荪则涧溪中所生今人所谓石菖蒲者然实非菖蒲叶柔脆易折不若兰荪之坚劲杂小石清水植之盆中久而郁茂可爱茝药防芷虽有四名而祗是一物今所谓白芷是也蕙即零陵也一名薰蘼芜即芎穷苗也一名江蓠杜若即山姜也杜蘅今人呼为马蹄香惟荃与藒车蒥荑终莫能识骚人类以香草比君子耳他日求田问舍当求其本列植栏槛以为楚香亭欲为芬芳满前终日幽对相见骚人之雅趣以寓意耳通志草木略云兰即蕙蕙即薰薰即零陵香楚辞云滋兰九畹种蕙百畞互言也古方谓之薫草故名医别录出薫草条近方谓之零陵香故开宝本草出零陵香条神农本经谓之兰余昔修本草以二条贯于兰后眀一物也且兰旧名煎泽草妇人和油泽头故以名焉　南越志云零陵香一名燕草又名薫草即香草生零陵山谷今潮岭诸州皆有又别录云薫草一名蕙草眀薫蕙之兰也以其质香故可以为膏泽可以涂宫室近世一种草如茅叶而嫩其根谓之土续断其花馥郁故得兰名误为人所赋咏　泽芬曰白芷曰白曰防曰莞曰荷蓠楚人谓之药其叶谓之蒿与兰同徳俱生下湿　泽兰曰虎兰曰龙枣曰虎蒲曰兰香曰都梁香如兰而茎方叶不润生于水中名曰水香　茈胡曰地薰曰山菜曰葭草叶曰芸蒿味辛可食生银夏者芬馨之气射于云间多白青翺翔其上碎录云古人藏书辟蠧用芸芸香草也今七里香是也南人采置席下能辟虱香草之类大率异名所谓兰荪即菖蒲也蕙今零陵香也今白芷也朱文公离骚注云兰蕙二物本草言之甚详大抵古之所谓香草必其花叶皆香而燥湿不变故可刈而为佩今之所谓兰蕙则其花虽香而叶乃无气其香虽美而质弱易萎非可刈佩也
　　香异
　　都夷香
　　洞防记云香如枣核食一颗厯月不饥或投水中俄满大盂也
　　荼芜香
　　荼一作荼　王子年拾遗记云燕昭王时广延国进二舞人王以荼芜香屑铺地四五寸使舞人立其上弥日无迹香出波弋国浸地则土石皆香着朽木腐草莫不茂蔚以薫枯骨则肌肉皆香　又见独异志
　　辟寒香
　　辟寒香辟邪香瑞麟香金鳯香皆异国所献　杜阳杂编云自两汉至皇唐皇后公主乗七宝辇四面缀五色玉香囊中贮上四香毎一出游则芬馥满道
　　月支香
　　瑞应图云天汉二年月支国进神香武帝取视之状若燕卵凡三枚似枣帝不烧付外库后长安中大疫宫人得疾众使者请烧香一枚以辟疫气帝然之宫中病者差长安百里内闻其香积数月不歇
　　振灵香
　　十洲记云生西海中聚窟洲大如枫而叶香闻数百里名曰返魂树伐其根于玉釜中取汁如饴名曰惊精香又曰振灵香又曰返生香又曰马积香又曰郤死香一种五名灵物也死者未满三日闻香气即活延和中月氐遣使贡香四两大如雀卵黒如椹
　　神精香
　　洞冥记云波岐国献神精香一名筌防草一名春芜草一根百条其枝间如竹节柔輭其皮如丝可以为布所谓春芜布亦曰香筌布又曰如冰纨握之一片满身皆香
　　脐香
　　酉阳杂爼云出波斯国拂林呼为顶防梨咃长一丈余一尺许皮色青薄而极光净叶似阿魏毎三叶生于条端无花结实西域人常以八月伐之至冬抽新条极滋茂若不翦除反枯死七月断其枝有黄汁其状如蜜防有香气入药疗百病
　　兠末香
　　本草拾遗云烧之去恶气除病疫汉武故事云西王母降上烧是香兠渠国所献如大豆涂宫门香闻百里闗中大疫死者相枕藉烧此香疫即止内云死者皆起此则灵香非中国所致
　　沈榆香
　　封禅记云黄帝列珪玉于兰蒲蓆上然沈榆香舂杂宝为屑以沈榆胶和之若泥以分尊卑华夷之位
　　千畞香
　　述异记云南郡有千畞香林名香往往出其中
　　沈光香
　　洞防记云涂魂国贡闇中烧之有光而坚实难碎太医院以铁杵舂如粉而烧之
　　十里香
　　述异记云千年松香闻扵十里
　　威香
　　孙氏瑞应图云瑞草一名威防王者礼备则生扵殿前又云王者爱人命则生
　　返魂香
　　洪氏云司天主簿徐肇遇蘓氏子徳哥者自言善合返魂香手持香炉懐中取如白檀末撮于炉中烟气袅袅直上甚于龙脑徳哥防吟曰东海徐肇欲见先灵愿此香烟用为导引尽见其父母曾髙徳哥云但死八十年已前则不可返矣
　　茵墀香
　　拾遗记云灵帝熹平三年西域所献煑为汤辟疠宫人以之沐浴余汁入渠名曰流香之渠
　　千步香
　　述异记云出海南佩之香闻千步也今海隅有千步草是其种也叶似杜若而红碧相杂　贡籍云南郡贡千步香是也
　　飞气香
　　三洞珠囊诀云真檀之香夜泉脂朱陵飞气之香返生之香真人所烧之香
　　五香
　　三洞珠囊云五香树一株五根一茎五枝一枝五叶一叶开五节五五相对故先贤名之五香之末烧之十日上彻九皇之天即青目香也　杂修飬方云五月一日取五木煑汤浴令人至老鬓髪黑徐锴注云道家以青木为五香亦名五木
　　石叶香
　　拾遗记云此香叠叠如云母其气辟疠魏文帝时题腹国所献
　　祗精香
　　洞防记云出涂魂国烧此香魑魅精祗皆畏避
　　雄麝香
　　西京杂记云赵昭仪上姊飞燕三十五物有青木香沉木香九真雄麝香
　　蘅芜香
　　拾遗记云汉武帝梦李夫人授以蘅芜之香帝梦中惊起香气犹着衣枕厯月不歇
　　蘅薇香
　　贾善翔髙道云张道陵母夫人自魁星中蘅薇香授之遂感而孕
　　文石香
　　洪氏云卞山在潮州山下产无价香有老姥拾得一文石光彩可翫偶坠火中异香闻于逺近收而宝之毎投火中异香如初
　　金香
　　三洞珠囊云司命君王易度游于东坂广昌之长乐之乡天女灌以平露金香八防之汤珍琼凤脯
　　百和香
　　汉武内云帝于七月七日设坐殿上烧百和香张罽锦幛西王母乗紫云车而至
　　金防香
　　洞冥记云金日防既入侍欲衣服香洁变羶酪之气乃合一香以自薰武帝亦悦之
　　百濯香
　　拾遗记云孙亮为宠姬四人合四气香皆殊方异国所献凡经践蹑安息之处香气在衣虽濯浣弥年不散因名百濯香复因其室曰思香媚寝
　　芸辉香
　　杜阳杂编元载造芸辉堂芸辉者香草也出于阗国其白如玉入土不朽为屑以涂壁
　　九和香
　　三洞珠囊云天人玉女罗天香持擎玉炉烧九和之香
　　千和香
　　三洞珠囊云峨嵋山孙真人然千和之香
　　罽宾香
　　卢氏杂説杨牧尝召崔安石食盘前置香一炉烟出如楼台之状崔别闻一香似非炉烟崔思之杨顾左右取白角楪子盛一漆毬子呈崔曰此罽宾国香所闻即此香也
　　拘物头花香
　　唐实录云太宗朝罽宾国进拘物头花香香数十里闻
　　龙文香
　　杜阳杂编云武帝时所献忘其国名
　　鳯脑香
　　杜阳杂编云穆宗尝于藏真岛前焚之以崇礼敬
　　一木五香
　　酉阳杂爼云海南有木根梅檀节沉香花鸡舌叶藿香花胶熏陆亦名众木香
　　升霄灵香
　　杜阳杂编云同昌公主薨上哀痛常令赐紫尼及女道士焚升霄灵香击归天紫金之磬以导灵升
　　区拨香
　　通典云顿游国出藿香香挿枝便生叶如都梁以裛衣国有区拨等花冬夏不衰其花蕊更芬馥亦末为粉以傅其身焉
　　大象藏香
　　释氏防要云因龙鬭而生若烧其香一丸兴大光眀细云覆上味如甘露也昼夜降其甘雨
　　兠娄婆香
　　楞严经云坛前别安一小炉以此香煎取香汁浴其炭然合猛炽
　　多伽罗香
　　释氏防要云多伽罗香此云根香多摩罗跋香此香藿香梅檀译云与乐即白檀也能治热病赤檀能治风肿
　　法华诸香
　　法华经云须曼那华香阇提华香末利华香青赤白莲华香华树香果树香□檀香沈水香多摩罗跋香多伽罗香象香马香男香女香拘鞞陀罗树香曼陀罗华香硃沙华香曼殊妙华香
　　牛头防香
　　华严经云从离垢出以之涂身火不能烧
　　熏肌香
　　洞防记云用熏人肌骨至老不病
　　香石
　　物类相感志云员峤烂石色似肺烧之有香烟闻数百里烟气升天则成香云偏润则成香雨亦见拾遗记
　　懐梦草
　　洞防记云钟火山有香草武帝思李夫人东方朔献之帝懐之梦见因名曰懐梦草
　　一国香
　　诸蕃记赤土国在海南出异香毎一烧一丸闻数百里号一国香
　　龟中香
　　述异记云即青桂香之善者
　　羯布罗香
　　西域记云其树松身异华花果亦别初揉既湿尚未有香木干之后循理而折之其中有香状如云母色如冰雪亦名龙脑香
　　逆风香
　　波利质国多香树其香逆风而闻
　　灵犀香
　　通天犀角镑少末与沉香之烟气袅袅直上能挟阴云而睹青天故名抱朴子云通天犀角有白理如线置米羣鸡中鸡往啄米见犀輙惊散故南人呼为骇鸡羣也
　　玉防香
　　好事集云栁子厚毎得韩退之所寄诗文必盥手熏以玉防香然后读之
　　脩制诸香
　　飞樟脑
　　樟脑一两两盏合之以湿纸糊缝文武火熁半时取起冷用之【沈谱】樟脑不以多少研细用筛过细壁土拌匀捩薄荷汁少许洒在土上以净盌相合定湿纸条固四缝甑上蒸之脑子尽飞上盌底皆成冰片【是斋售用】樟脑石灰等分同研极细末用无油铫子贮之甆盌盖定四面以纸固济如法勿令透气底下用木炭火煆少时取开其脑子已飞在盌盖上用鸡翎扫下再与石灰等分如前煆之凡六七次至第七次可用慢火煆一日而止取下扫脑子与杉木盒子铺在内以乳汁浸两宿固济口不令透气掘地四五尺窨一月不可入药【同上】韶脑一两滑石二两一处同研入新铫子内文武火炒之上用一磁器盖之自然飞在盖上夺真
　　笃耨
　　笃耨黒白相杂者用盏底盛上饭甑蒸之白浮于面黒沉于下【碎录】
　　乳香
　　乳香寻常用指甲灯草糯米之类同研及水浸鉢研之皆费力惟纸裹置壁隙中良久取研即粉碎　又法于乳鉢下着水轻研自然成末或于火上纸裹略烘【碎录】
　　麝香
　　研麝香湏着少水自然细不必罗也入香不宜用多及供佛神者去之
　　龙脑
　　龙脑湏别器研细不可多用多则撩夺众香【沈谱】
　　檀香
　　须防真者剉如米粒许慢火煼令烟出紫色断腥气即止　毎紫檀一斤薄作片子好酒二升以慢火煑干畧煼檀香劈作小片腊茶清浸一宿焙干以蜜酒同拌令匀再浸一宿慢火炙干　檀香细剉水一升白蜜半升同于锅内煎五七十沸焙干　檀香斫作薄片子入蜜拌之净器炉如干旋旋入蜜不住手搅动勿令炒焦以黒褐色为度【以上并沈氏香谱】
　　沉香
　　沉香细剉以绢袋盛悬于铫子当中勿令着底蜜水浸慢煑一日水尽更添今多生用
　　藿香
　　凡藿香甘松零陵之类须拣去枝梗杂草曝令干燥揉碎去尘不可用水洗烫损香味也
　　茅香
　　茅香湏拣好者剉碎以酒蜜水润一夜炒令黄燥为度
　　甲香
　　甲香如龙耳者好自余小者次也取一二两以来用炭汁一盌煑尽后用泥煑方同好酒一盏煑尽入蜜半匙炉如黄色黄泥水煑令透眀逐片净洗焙干灰炭煑两日净洗以蜜汤煑干甲香以泔浸二宿后煑煎至赤珠频沸令尽泔清为度入好酒一盏同煑良久取出用火炮色赤更以好酒一盏取出干刷去泥更入浆一碗煑干为度入好酒一盏煑干于银器内炒令黄色甲香以灰煑去膜好酒煑干甲香磨去龃龉以胡麻膏之色正黄则用蜜汤洗净入香宜少用
　　链蜜
　　白沙蜜若干绵滤入磁罐油纸重叠蜜封罐口大釡内重汤煑一日取出就罐于火上煨煎数沸便出尽水气则经年不变若毎斤加蘓合油二两更妙或少入朴硝除去蜜气尤佳凡链蜜不可大过过则浓厚和香多不匀
　　煆炭
　　凡合香用炭不拘黒白重煆作火罨于宻噐冷定一则去炭中生薪一则去炭中杂秽之气　煼香宜慢火如火则焦气【沈谱】
　　合香
　　合香之法贵于使众香咸为一体麝滋而散挠之使匀沉实而腴碎之使和檀坚而燥揉之使腻比其性等其物而髙下如医者则药使气味各不相掩
　　香
　　香不用罗量其精粗之使匀大细则烟不永太粗则气不和若水麝婆律湏别器研之【以上香史】
　　收香
　　水麝忌暑婆律忌湿尤宜护持香虽多湏置之一器贵时得开阖可以诊视
　　窨香
　　香非一体湿者易和燥者难调轻輭者燃速重实者化迟以火链结之则走泄其气故必用净器拭极干贮窨蜜掘地藏之则香性粗入不复离觧　新和香必须窨贵其燥湿得宜也毎约香多少贮以不津甆器蜡纸封于静室屋中掘地窞深三五寸月余逐旋取出其尤防馜也【沈谱】
　　焚香
　　焚香必于深房曲室矮卓置炉与人膝平火上设银叶防云母制如盘形以之衬香香不及火自然舒慢无烟燥气【香史】
　　熏香
　　凡欲薰衣置热汤于笼下衣覆其上使之沾润取去别以炉香熏毕叠衣入箧笥隔宿衣之余香数日不歇














　　陈氏香谱卷一
<子部,谱录类,器物之属,陈氏香谱>
　　钦定四库全书
　　陈氏香谱卷二
　　宋　陈敬　撰
　　五香夜刻【宣州石刻】
　　宂壶为漏浮木为箭自有熊氏以来尚矣三代两汉迄今遵用虽制有工拙而无以易此国初得唐朝水秤作用精巧与杜牧宣润秤漏颇相符合其后燕肃龙图守梓州作莲花漏上进近又吴僧瑞新创杭湖等州秤漏例皆踈畧庆厯戊子年初预班朝十二月起居退宣许百官于朝堂观新秤漏因得详观而黙识焉始知古今之制都未精究盖少第二平水奁致漏滴之有迟速也亘古之阙繇我朝讲求而大备邪尝率愚短窃效成法施于婺睦二州鼓角楼熈寜癸丑嵗大旱夏秋泉冬愆南井泉枯竭民用艰险时待次梅谿始作百刻香印以凖昏晓又增置五夜香刻如左
　　百刻香印
　　百刻香印以坚木为之山梨为上樟楠次之其原一寸二分外经一尺一寸中心经一寸无余用有文处分十二界回曲其文横路二十一里路皆濶一分半鋔其上深亦如之毎刻长一寸四分凡一百刻通长二百四十寸毎时率二尺计二百四十寸凡八刻三分刻之一其中近狭处六晕相属亥子也丑寅也夘辰也巳午也未申也酉戌也阴尽以至阳也戌之末则入亥以上六长晕各外相连阳时六皆顺行自小以入大也防至着也其向外长六晕亦相属子丑也寅夘也辰巳也午未也申酉也戌亥也阳终以入阴也亥之末则至子以上六狭处各内相连阴时六皆逆行从大以入小阴主减也并无断际犹环之无端也毎起火各以其时大抵起午正第三路近中是或起日出视厯日日出夘初夘正几刻故不定断际起火处也
　　五更印刻
　　上印最长自小雪后大雪冬至小寒后单用　其次有甲乙丙丁四印并两刻用
　　中印最平自惊蛰后至春分后单用秋分同　其前后有戊己印各一并单用
　　末印最短自芒种前及夏至小暑后单用　其前有庚辛壬癸印并两刻用
　　百刻篆图
　　百刻香若以常香则无凖今用野苏松毬二味相和令匀贮于新陶器内旋用　野蘓即荏叶也中秋前采曝干为末毎料十两　松毬即枯松花也秋末拣其自坠者曝干剉去心为末毎用八两　昔尝撰香谱序百刻香印未详广徳吴正仲制其篆刻并香法见贶较之颇精审非雅才妙思孰能至是因刻于石传诸好事者熈寜甲寅嵗仲春二日右谏议大夫知宣城郡沈立题
　　定州公库印香
　　笺香一两　檀香一两　零陵香一两　藿香一两甘松一两　茅香半雨　大黄半两
　　右杵罗为末用如常法　凡作印篆须以杏仁末少许拌香则不起尘及易出脱后皆仿此
　　和州公库印香
　　沉香十两【细剉】檀香八两【细剉如棊子】　零陵香四两　生结香八两　藿香叶四两【焙】　甘松四两【去土】　草茅香四两　香附子二两【去黑皮色红】　麻黄二两【去根细剉】　甘草二两【粗者细剉】　麝香七钱　焰硝半两　乳香二两【头髙秤】龙脑七钱【生者尤妙】
　　右除脑麝乳硝四味别研外余十味皆焙干细末盒子盛之外以纸包裹仍常置暖处旋取烧用切不可泄气阴湿此香于帏帐中烧之悠作篆熏之亦妙别一方与此味数分两皆同惟脑麝焰硝各増一倍章草香须白茅香乃佳毎香一两仍入制过甲香半钱夲太守冯公义子宜所制方也
　　百刻印香
　　笺香三两　檀香二两　沉香二两　黄熟香二两零陵香二两　藿香二两　土草香半两【去土】　茅香二两　盆硝半两　丁香半两　制甲香七钱半【一夲作七分半】龙脑少许
　　右同末之烧如常法
　　资善堂印香
　　栈香三两　黄熟香一两　零陵香一两　藿香叶一两　沉香一两　檀香一两　白茅花香一两　丁香半两　甲香三分【制过】　龙脑三钱　麝香三钱
　　右件罗细末用新瓦罐子盛之昔张全真参故张徳逺丞相甚爱此香毎一日一盘篆烟不息
　　龙脑印香
　　檀香十两　沉香十两　茅香一两　黄熟香十两藿香叶十两　零陵香十两　甲香七两半　盆硝二两半　丁香五两半　栈香三十两【剉】
　　右为细末和匀烧如常法
　　又方【沈谱】
　　夹栈香半两　白檀香半两　白茅香二两　藿香一钱　甘松半两　乳香半两　栈香二两　麝香四钱甲香一钱　龙脑一钱　沉香半两
　　右除龙麝乳香别研余皆罗细末拌和令匀用如常法
　　乳檀印香
　　黄熟香六斤　香附子五两　丁香皮五两　藿香四两　零陵香四两　檀香四两　白芷四两　枣半斤【焙】　茅香二斤　茴香二两　甘松半斤　乳香一两【细研】　生结香四两
　　右捣罗为细末烧如常法
　　供佛印香
　　栈香一斤　甘松三两　零陵香三两　檀香一两藿香一两　白芷半两　茅香三钱　甘草三钱　苍龙脑三钱
　　右为细末如常法烧
　　无比印香
　　零陵香一两　甘草一两　藿香叶一两　香附子一两　茅香二两【蜜汤浸一宿不可水多晒干防炒过】
　　右为末毎用先于花模槮紫檀少许次布香末
　　水浮印香【新增】
　　柴灰一升【或纸灰】黄蜡二块【荔支大】
　　右同入锅内煼蜡尽为度毎以香末脱印如常法将灰于面上摊匀次裁薄纸依香印大小衬灰覆放敲下置水盆中纸沉去仍轻来以纸炷香
　　宝篆香
　　沉香一两　丁香皮一两　藿香一两　夹栈香二两甘松半两　甘草半两　零陵香半两　甲香半两
　　【制】　紫檀三两　焰硝二分
　　右为末和匀作印时旋加脑麝各少许
　　香篆【一名夀香】
　　乳香　旱莲草　降真香　沉香　檀香　青布片【烧灰存性】　贴水荷叶　瓦松　男儿胎髪【一斤】　木栎　野蓣龙脑【少许】　麝香【少许】　山枣子
　　右十四味为末以山枣子揉和前药阴干用烧香时以参末蜜调筯梢上引烟冩字画人物皆能不散欲其散时以车前子末弹于烟上即散
　　又方
　　歌曰乳旱降沉香檀青贴髪山断松椎栎蓣脑射腹空间　毎用铜筯引香烟成字或云入针沙等分以筯梢夹磁石少许引烟作篆
　　丁公美香篆【沈谱】
　　乳香半两【别夲一两】　水蛭三钱　壬癸虫【即蝌蚪也】　郁金一钱　定风草半两【即天麻苗】　龙脑少许
　　右除龙脑乳香别研外余皆为末然后一处匀和滴水为丸如桐子大毎用先以清水湿过手焚香烟起时以湿手按之任从巧意手常要湿歌曰乳蛭任风龙郁煎手炉处发祥烟竹轩清下寂无事可爱翛然迎昼眠
　　凝和诸香
　　叶太社旁通香图
　　四和　　　百花　　　花蕊　　　　清真
　　【丈苑】沉【一两】檀【半两】栈【一钱】甘松【一钱】参【二两】丁皮【一钱】麝【二钱】
　　【常科】　　降真【半两】　　　檀【半两】甘松【半两】枫香【半两】茅香【四两芬积】檀【一两】栈【半两】　沉【一钱】降真【半两】麝【一钱】　脑【一分】　　甲香【一钱清逺】　　茅香【半两】生结【三分】脑【半钱】　沉【一分】　麝【一钱】　檀【半两衣香】脑【一钱】零陵【半两】麝【一钱】木香【半两】檀【一钱】　藿香【一钱】丁香【半两清神】　　藿香【半两】　　麝【一钱】　脑【一钱】　栈【一两】　沉【半两凝香】麝【一丁钱香】枝【半两】檀【一两半】甲香【一钱】结香【一钱】甘草【一分】脑【一钱】
　　降真　　　百和　　　　宝篆
　　右为极细末除宝篆外并以链蜜和剂作饼子如常法
　　汉建寜宫中香
　　黄熟香四斤　白附子二斤　丁香皮五两　藿香叶四两　零陵香四两　檀香四两　白芷四两　茅香二斤　茴香二斤　甘松半斤　乳香一两【别器研】　生结香四两　枣子半斤【焙干】　一方入苏合油一钱右为细末链蜜和匀窨月余作丸或之
　　唐开元宫中方
　　沉香二两【细剉以绢袋盛悬于铫子当中勿令着底蜜水浸慢火煑一日】檀香二两【茶清浸一宿炒干令无檀香气味】麝香二钱龙脑二钱【别器硏】　甲香一钱【法制】马牙硝一钱右为细末炼蜜和匀窨月余取出旋入脑麝丸之或作花子如常法
　　宫中香
　　檀香八两【劈作小片腊茶清浸一宿挖出焙干再以酒蜜浸一宿慢火炙干入诸品】　沉香三两　甲香一两　生结香四两　龙麝各半两【别器研】右为细末生蜜和匀贮甆器地窨一月旋丸之
　　宫中香
　　檀香一十二两【细剉水一升白蜜半斤同煑五七十沸挖出焙干】　零陵香三两藿香三两　甘松三两　茅香三两　生结香四两甲香三两【法制】　黄熟香五两【炼蜜一两半浸一宿焙干用】　龙麝
　　各一钱
　　右为细末炼蜜和匀甆器封窨二十日旋丸之
　　江南李主帐中香
　　沉香一两【剉细如炷大】　蘓合香【以不津甆器盛】
　　右以香投油封浸百日之入蔷薇水更佳
　　又方
　　沉香一两【剉如炷】　鹅梨十枚【切研取汁】
　　右用银器盛蒸三次梨汁干即可
　　又方【补遗】
　　沉香末一两　檀香末一钱　鵞梨十枚
　　右以鵞梨刻去瓤核如瓮子状入香末仍将梨顶签盖蒸三溜去梨皮研和令匀久窨可
　　又方
　　沉香四两　檀香一两　苍龙脑半两　麝香一两马牙硝一钱【研】
　　右细剉不用罗链蜜拌和烧之
　　宣和御制香
　　沉香七钱【剉如麻豆】　檀香三钱【剉如麻豆烛黄色】　金顔香二钱【另研】　背阴草【不近土者如无用浮萍】　朱砂二钱半【飞细】龙脑一钱麝香【别研】　丁香各半钱　甲香一钱【制过】
　　右用皂儿白水浸輭以定盌一只慢火令极软和香得所次入金顔脑麝研匀用香蜡脱印以朱砂为衣置于不见风日处窨干烧如常法
　　御炉香
　　沉香二两【细剉以绢袋盛之悬于铫中勿着底蜜水一碗慢火煑一日水尽再添】　檀香一两【细片以蜡茶清浸一日梢焙干令无檀气】　甲香一两【法制】　生梅花龙脑二钱【别研】　马牙硝　麝香【别研】
　　右捣罗取细末以苏合油拌和匀甆合封窨一月许旋入脑麝作饼之
　　李次公香
　　栈香不拘多少【剉如米粒】龙脑各少许
　　右用酒蜜同和入甆瓶蜜封重汤煑一日窨半月可烧
　　赵清献公香
　　白檀香四两【研剉】　乳香纒末半两【研细】　参六两【温汤洗净慢火煑软薄切作片焙干】
　　右碾取细末以熟蜜拌匀入新甆罐内封窨十日如常法
　　苏州王氏帏中香
　　檀香一两【直剉如米豆不可斜剉以蜡清浸令没过二日取出窨干慢火炒紫色】　沉香二钱【直剉】　乳香一分【别研】　龙脑【别研】　麝香各一字【别研清茶化开】
　　右为末净蜜六两同浸檀茶清更入水半盏百沸复秤如蜜数度冷入麸炭末三两与脑麝和匀贮甆器封窨如常法旋丸之
　　唐化度寺衙香
　　白檀香五两　苏合香二两　沉香一两半　甲香一两【煑制】龙脑香半两　麝香半两【别研】
　　右细剉捣末马尾罗过炼蜜捜和之
　　开元帏中衙香
　　沉香七两二钱　栈香五两　鸡舌香四两　檀香二两　麝香八钱　藿香六钱　零陵香四钱　甲香二钱【法制】　龙脑少许
　　右捣罗细末錬蜜和匀丸如大豆之
　　后蜀孟主衙香
　　沉香三两　栈香一两　檀香一两　乳香一两　甲香一两【法制】　龙脑半钱【别研香成旋入】麝香一钱【别研香成旋入】右除龙麝外用秆末入炭皮末朴硝各一钱生蜜拌匀入甆盒重汤煑十数沸取出窨七日作饼之
　　雍文彻郎中衙香
　　沉香　檀香　栈香　甲香　黄熟香各一两　龙麝各半两
　　右捣罗为末錬和匀入甆器内宻封埋地中一月方可
　　苏内翰贫衙香
　　白檀香四两【斫作薄片以蜜拌之净器内炒如干旋入蜜不住手搅以黒褐色止勿令焦】乳香五粒【生绢裹之用好酒一盏同煑酒干至五七分取出】　麝香一字　参一钱
　　右先将檀香杵粗末次将麝香细研入檀香又入麸炭细末一两借色与乳同研合和令匀炼蜜作剂入甆器罐蜜封埋地一月
　　钱塘僧日休衙香
　　紫檀四两　沈水香一两　滴乳香一两　麝香一钱右捣罗细末炼蜜拌入和匀圆如豆大入甆器久窨可
　　金粟衙香
　　梅蜡香一两　檀香一两【腊茶清煑五七沸二香同取末】　黄丹一两乳香三钱　片脑一钱　麝香一字　杉木炭二两
　　半【为末秤】　净蜜二斤半
　　右将蜜于净器内蜜封重汤煑滴入水中成珠方可用与香末拌匀入臼杵千余作剂窨一月分
　　衙香
　　沉香半两　白檀香半两　乳香半两　青桂香半两降真香半两　甲香半两　龙脑半两　麝香半两
　　【另研】
　　右捣罗细末炼蜜拌匀次入龙脑麝香捜和得所如常之
　　衙香
　　黄熟香　沉香　栈香各五两　檀香　藿香　零陵香　甘松　丁皮【甲香制各三两】　丁香一两半　乳香半两硝石三分　龙脑三分　麝香一两
　　右除硝石龙脑乳麝同研细外将诸香捣罗为散先量用苏合油并炼过好蜜二斤和匀贮甆器埋地中一月所之
　　衙香
　　檀香五两　沉香　结香　藿香　零陵香　茅香【烧灰存性】　甘松各四两　丁香皮　甲香二钱　脑麝【各三分】右细研炼蜜和匀烧如常法
　　衙香
　　生结香　栈香　零陵香　甘松各三两　藿香　丁香皮各一两　甲香二两　麝香一钱
　　右粗末炼蜜放冷和匀依常法窨过之
　　衙香
　　檀香　参各三两　甘松二两　乳香半两【别研】　龙麝各半两
　　右先将檀参剉细盛银器内水浸慢火煑水尽取出焙干与甘松同捣罗为末次入乳香末等一处用生蜜和匀久窨然后之
　　衙香
　　茅香二两【去杂草尘土】　参一两【薤根大者】　黄丹十两【细研以上三味和捣罗炼过炭末二斤令用油纸包裹三宿】　夹沉栈香四两【上等好者】　紫檀四两　丁香五分【好者去梗已上捣末】　滴乳香一钱半【细研】真麝香一钱半【细研】
　　右用蜜四斤春夏煑十五沸秋冬煑十沸取出冷方入栈香等五味搅和次以荫炭末二斤拌入臼杵匀久窨分
　　衙香
　　檀香一十三两【剉腊茶清炒】　沉香六两　栈香六两　马牙硝六两　龙脑三钱　麝香一钱　甲香一钱【用炭大煑二日净洗以蜜汤煑干】
　　右为末研入龙麝蜜捜和令匀之
　　衙香
　　紫檀四两【酒浸一昼夜焙干】　川大黄一两【切片以甘松酒煑焙】　参半两【以甘松同酒浸一宿焙干】　零陵香　甘草各半两　白檀栈香各二钱半　酸枣仁五枚
　　右为细末白蜜十两防炼和匀入不津甆盒内封窨半月取出旋丸之
　　延安郡公蕊香
　　参半斤【净洗去尘土于银器中以水煑令挖出干切入铫中慢火炒令防烟出】　甘松四两【细剉拣去杂草尘土】　白檀香二钱【剉】　麝香二钱【颗者俟别药成末方入研】　的乳香二钱【细研同麝香入】
　　右并用新好者杵罗为末链蜜和匀丸如鸡豆大毎药末一两入熟蜜一两末丸前再入臼杵百余下油纸蜜封贮甆器施取烧之作花气
　　婴香
　　沉水香三两　丁香四钱　治甲香一钱【各末之】　龙脑七钱【研】　麝香三钱【去皮毛研】　栴檀香半两【一方无】
　　右五物相和令匀入炼白蜜六两去沫入马牙硝半两绵滤过极冷乃和诸香令稍硬丸如梧子大置之甆盒宻封窨半月后用　香谱拾遗云昔沈桂官者自岭南押香药纲覆舟于江上坏宫香之半因括治脱落之余合为此香而鬻于京师豪家贵族争市之
　　金粟衙香
　　香附子四两　藿香一两
　　右二味湏酒一升同煑干至一半为度取出阴干为细末以查子绞汁和令匀调作膏子或捻薄饼烧之
　　韵香
　　沉香末一两　麝香末一两
　　稀糊脱成饼子阴干烧之
　　不下阁新香
　　栈香一两一钱　丁香一分　檀香一分　降真香一分　甲香一字　零陵香一字　苏合油半字
　　右为细末白芨末四钱加减水和作饼　此香大作一炷
　　宣和贵妃黄氏金香
　　占腊沉香八两　檀香二两　牙硝半两　甲香半两【制过】　金顔香半两　丁香半两　麝香一两　片白脑子四两
　　右为细末链蜜先和前香后入脑麝为丸大小任意以金箔为衣如常法
　　压香
　　沉香二钱半　龙脑二钱【与沉末同研】　麝香一钱【别研】右细末皂儿煎汤和剂捻饼如常法银衬烧
　　古香
　　柏子仁二两【毎个分作四片去仁胯茶二钱沸汤盏浸一宿重汤煑窨令干用】　甘松蘂一两　檀香半两　金顔香二两　龙脑二钱右为末入枫香脂少许蜜和如常法阴干烧之
　　神合香
　　参一十两　甘松一十两　白蜜加减用
　　右为细末白蜜渍令匀入甆罐内蜜封重汤煑一宿取出放冷杵数百如干加蜜和匀窨地中旋取入麝少许之
　　僧恵深温香
　　地榆一斤　参一斤【米泔浸二宿】　甘松半斤　白茅香一两　白芷一两【蜜四两河水一碗同煎水尽为度切片焙干】
　　右细末入麝香一分炼蜜和剂地窨一月旋丸之
　　供佛温香
　　檀香　栈香　藿香　白芷　丁香皮　甜参　零陵香各一两　甘松　乳香各半两　硝石一分
　　右件依常法治碎剉焙干捣为细末别用白茅香八两碎劈去泥焙干火烧之焰将絶急以盆盖手巾围盆口勿令泄气放冷取茅香灰末与诸香一处逐旋入经炼好蜜相和重入臼捣輭得所贮不津器中旋取烧之
　　久窨湿香
　　栈香四斤【生】　乳香七斤　甘松二斤半　茅香六斤【剉】　香附子一斤　檀香十两　丁香皮十两　黄熟香十两【剉】
　　右细末用大丁香二个捶碎水一盏煎汁浮萍草一掬拣洗净去须研细滤汁同丁香汁和匀捜拌诸香匀入臼杵数百下为度捻作小饼子阴干如常法烧之
　　清神香
　　参一个　腊茶四胯
　　右为末以冰糖捜之地下久窨可
　　清逺香局方
　　甘松十两　零陵香六两　茅香七两【局方六两】　麝香末半斤　参五两【拣净】　丁香皮五两　降真香五两【系紫藤香以上味局方六两】　藿香三两　香附子三两【拣净局方十两】　白芷三两
　　右为细末炼蜜捜和令匀捻饼或末
　　清逺香
　　零陵香　藿香　甘松　茴香　沉香　檀香　丁香【各等分为末】
　　右炼蜜圆如龙眼核大入龙脑麝香各少许尤妙如前法
　　清逺香
　　甘松一两　丁香半两　参半两　番降真半两麝香末半钱　茅香七钱　零陵香六钱　香附子三钱　藿香三钱　白芷三钱
　　右为末炼蜜和作饼烧窨如常法
　　清逺香
　　甘松四两　参二两
　　右为细末入麝香一钱炼蜜和匀如常之
　　汴梁太乙宫清逺香
　　柏铃一斤　茅香四两　甘松半斤　青二两右为细末以肥枣半斤蒸熟研细如泥拌和令匀如黄豆大之或炼蜜和剂亦可
　　清逺膏子香
　　甘松一两【去土】　茅香一两【去土蜜水炒黄】　藿香半两　香附子半两　零陵香半两　参半两　麝香半两【别研】　白芷七钱半　丁皮三钱　麝檀香四两【即红兠娄】　大黄二钱　乳香二钱【另研】　栈香三钱　米脑二分【另研】
　　右为细末炼蜜和匀散烧或捻小饼子亦可
　　邢大尉韵胜清逺香
　　沉香半两　檀香二钱　麝香五钱　脑子三字右先将沉檀为细末次入脑麝鉢内研极细别研入金顔香一钱次加苏合油少许仍以皂儿仁三十个水二盏皂儿水黏入白芨末一钱同上件香料和成剂再入茶清研其剂和熟随意脱造花子先用苏合油或面油刷过花脱然后印剂则易出
　　内府龙涎香
　　沉香　檀香　乳香　丁香　甘松　零陵香　丁皮香　白芷【各等分】　藿香二斤　参二斤【防净】
　　共为粗末炼蜜和匀如常法
　　湿香
　　檀香一两一钱　乳香一两一钱　沉香半两　龙脑一钱　麝香一钱　桑炭灰一斤
　　右为末为竹筒盛蜜于锅中煑至赤色与香末和匀石板上槌三五十下以热麻油少许作丸或饼爇之
　　清神湿香
　　苔芎须半两　藁本　活　独活　甘菊各半两麝香少许
　　右同为末炼蜜和丸或作饼之可愈头痛
　　清逺湿香
　　甘松【去枝】　茅香【枣肉研膏浸焙】各二两　参【黒细者炒】　降真香三柰子　香附子【去须防炒】各半两　韶脑半两　丁香
　　一两　麝香三百文
　　右细末炼蜜和匀甆封窨一月取出捻饼子之
　　日用供神湿香
　　乳香一两【研】　蜜一斤【炼】　干杉木烧麸炭【细筛】
　　右同和窨半月许取出切作小块子日用无大费而清芬胜市货者
　　丁晋公清真香
　　歌曰四两参二两松麝香半两蜜和同丸如茨子金炉还似千花喷晓风【又清室香但减参三两】
　　清真香
　　麝香檀一两　乳香一两　干竹炭一十二两【烧带性】右为细末炼蜜捜成厚片切作小块子甆盒封贮土中窨十日慢火之
　　清真香
　　沉香二两　栈香　零陵香各三两　藿香　参甘草各一两　黄熟香四两　甘松一两半　脑麝各一钱　甲香一两半【泔浸二宿同煑泔尽以清为度复以滴泼地上置盖一宿】右为末入脑麝拌匀白蜜六两炼去沫入焰硝少许搅和诸香丸如鸡头实大烧如常法久窨更佳
　　黄太史清真香
　　柏子仁二两　甘松蕊一两　白檀香半两　桑柴麸炭末三两
　　右细末炼蜜和匀甆器窨一月烧如常法
　　清妙香
　　沉香二两【剉】檀香二两【剉】　龙脑一分　麝香一分【另研】右细末次入脑麝拌匀白蜜五两重汤煑熟放温更入焰硝半两同和甆器窨一月取出爇之
　　清神香
　　青木香半两【生切蜜浸】　降真香一两　白檀香一两　香白芷一两　龙麝各少许
　　右为细末热汤化雪糕和作小饼晩风烧如常法
　　王将眀太宰龙涎香
　　金顔香一两【乳细如麫】　石纸一两【为末湏西出者食之口生津者是】　沉檀各一半【为末用水磨细令干】　龙脑半钱【生】　麝香半钱【絶好者】右用皂子膏和入模子脱花様阴干爇之
　　杨古老龙涎香
　　沉香一两　紫檀半两　甘松一两【净拣去土】　脑麝少许右先以沉檀为细末甘松别研罗研脑香极细入甘松内三味再同研分作三分将一分半入沉香末中和令匀入甆瓶蜜封窨一月宿又以一分用白蜜一两半重汤煑干至一半放冷入药亦窨一宿留半分至调时掺入捜匀更用苏合油蔷薇水龙涎别研再捜为饼子或捜匀入甆盒内掘地坑深三尺余窨一月取出方作饼子若更少入制甲香尤清絶
　　亚里木吃兰脾龙涎香
　　蜡沉二两【蔷薇水浸一宿研如泥】　龙脑二钱【别研】　龙涎香半钱共为末入沉香泥捻饼子窨干爇
　　龙涎香
　　沉香十两　檀香三两　金顔香　龙脑各二两　麝香一两
　　右为细末皂子脱作饼子尤宜作带香
　　龙涎香
　　紫檀一两半【建茶浸三日银器中炒令紫色碎者旋取之】　栈香三钱【剉细入蜜一盏酒半盏以沙盒盛蒸取出焙干】　甲香半两【浆水泥一块同浸三日取出再以浆水一盌煑干银器内炒黄】　龙脑二钱【别研】　参半两【切片入焰硝一分蜜酒各一盏煑干更以酒一盌煑干为度炒令脆不得犯铁器】麝香二字【当门子别器研】
　　右细末先以甘草半两捶碎沸汤一升浸冷取出甘草不用白蜜半斤煎拨去浮蜡与甘草汤同放冷入香末次入脑麝及杉树油节炭一两和匀捻作饼子贮甆器内窨一月
　　龙涎香
　　檀香二两【紫色好者剉碎用梨汁并好酒半盏同浸三日取出焙干】　甲香八十粒【用黄泥煑二三十沸洗净干油煎亦为末】　沉香半两【剉】　丁香八十粒生梅花脑子一钱　麝香一钱【各别器研】
　　右细末以浸沉梨汁入好蜜少许拌和得所用瓶盛窨数日于宻室无风处厚灰盖火一炷
　　龙涎香
　　沉香一两　金顔香一两　笃耨皮一钱　脑一钱麝半钱
　　右为细末白芨末糊和剂同模范脱或花阴干以齿刷子去不平处爇之
　　龙涎香
　　沉香一斤　麝香五钱　龙脑二钱
　　右以沉香为末用水碾成膏麝用汤研化细汁入膏内次入龙脑研匀捻作饼子爇之
　　南蕃龙涎香【又名胜芬积】
　　木香【懐干】　丁香各半两　藿香【晒干】　零陵香各七钱半槟榔　香附子【咸水浸一宿焙】　白芷　官桂【懐干】各二钱半
　　肉荳蔲两个　麝香三钱【别本有甘松七钱】
　　右为末以蜜或皂子水和剂丸如鸡头实大爇之
　　又方与【前小】有异【同今两存之】
　　木香　丁香各二钱半　藿香　零陵香各半两　槟榔　香附子　白芷各一钱半　官桂　麝香　沉香当归各一钱　甘松半两　肉豆蔲一个
　　右为末炼蜜和匀用模子脱花或捻饼子慢火焙稍干带润入甆盒久窨絶妙兼可服三两饼茶酒任下大治心腹痛理气寛中
　　龙涎香
　　沉香一两　檀香半两【腊茶煑】　金顔香【半钱】　笃耨香【半钱】白芨末三钱　脑麝各一字
　　右细末拌匀皂儿胶捣和脱花爇之
　　龙涎香
　　丁香　木香各半两　官桂　白芷　香附子【咸浸一宿焙】槟榔　当归各二钱半　甘松　藿香　零陵香各
　　七钱
　　右加肉豆蔲一枚同为细末炼蜜丸如菉豆大兼可服
　　龙涎香
　　丁香　木香　肉豆各半两　官桂　甘松　当归各七钱　藿香　零陵香各三钱　麝香一钱　龙脑少许
　　右细末炼蜜丸如桐子大甆器收贮捻匾亦可
　　智月龙涎香
　　沉香一两　麝香　苏合油各一钱　米脑　白芨各一钱半　丁香　木香各半钱
　　右为细末皂儿胶捣和入臼杵千下花印脱之窨干刷出光慢火云母衬烧
　　龙涎香
　　速香　沉香　注漏子香各十两　脑麝各五钱　蔷薇香不拘多少【阴干】
　　右为细末以白芨琼巵煎汤煑糊为丸如常法烧
　　龙涎香
　　沉香六钱　白檀　金顔香　苏合油各二钱　麝香半钱【另研】　龙脑三字　浮萍半字【阴干】　青苔半字【阴干去土】右为细末拌匀入苏合油仍以白芨末二钱冷水调如稠粥重汤煑成糊放温和香入臼杵千下模范脱花用刷子出光如常法焚之供神佛去麝香
　　古龙涎香
　　好沉香一两　丁香一两　甘松二两　麝香一钱　甲香一钱【制过】右为细末炼蜜和剂作脱花様窨一月或百日
　　古龙涎香
　　沉香半两　檀香　丁香　金顔香　素馨花各半两【广南有最清奇】　木香　黒笃实　麝香各一分　顔脑二钱　苏合油一字许右各为细末以皂子白浓煎成膏和匀任意造作花子佩香及香环之类如要黒者入杉木烰炭少许拌沉檀同研却以白芨极细作末少许热汤调得所将笃耨苏合油同研香如要作软者只以败蜡同白胶香少许熬放冷以手搓成铤【煑酒蜡尤妙】
　　古龙涎香
　　占蜡沉十两　拂手香三两　金顔香三两　蕃栀子二两　梅花脑一两半【另研】　龙涎香二两
　　右为细末入麝香二两炼蜜和匀捻饼子爇之
　　白龙涎香
　　檀香一两　乳香五钱
　　右以寒水石四两煆过同为细末梨汁和为饼子焚爇
　　小龙涎香
　　沉香　栈香　檀香各半两　白芨　白敛各二钱半龙脑二钱　丁香一钱
　　右为细末以皂儿胶水和作饼子阴干刷光窨土中十日以锡盒贮之
　　小龙涎香
　　锦纹大黄一两　檀香　乳香　丁香　参　甘松各五钱
　　右以寒水石二钱同为细末梨汁和作饼子爇之
　　小龙涎香
　　沉香一两　龙脑半钱
　　右为细末以鹅梨汁作饼子爇之
　　小龙涎香
　　沉香一两　乳香一分　龙脑半钱　麝香半钱【胯茶清研】右同为细末以生麦门冬去心研泥和丸如桐子大入冷石模中脱花干甆盒收贮如常法然
　　吴侍郎龙津香
　　白檀五两【细剉以腊茶清浸半月后蜜炙】　沉香四两　参半两甘松一两【洗净】　丁香二两　木麝二两　甘草半两【炙】甲香半两【制先以黄泥水煑次以蜜水煑复以酒煑各一伏时更以蜜少许炒焙】　焰
　　硝三钱　龙脑一两　樟脑一两　麝香一两【四味各别器研】右为细末拌和匀炼蜜作剂掘地窨一月取烧
　　龙泉香
　　甘松四两　参二两　大黄一两半　麝香半钱龙脑二钱
　　右捣罗细末炼蜜为饼子如常法爇之
　　清心降真香
　　紫润降真香四十两【剉研】　栈香三十两　黄熟香三十两　丁香皮十两　紫檀三十两【剉碎以建茶细末一两汤调以两盌拌香令湿炒三时辰勿令黒】　藿香十两　麝香木十五两　拣甘草五两　焰硝半斤【汤化开淘去滓熬成霜枰】　甘松十两　白茅香三十两【细剉以青州枣　十个新水三升同煑过复炒令色变去　及黒者止用十五两】　龙脑一两【香成旋入】
　　右为细末炼蜜捜和令匀作饼爇之
　　宣和内府降真香
　　蕃降真香三十两
　　右剉作小片子以腊茶半两末之沸汤同浸一日汤髙香一指为约来朝取出风干更以好酒半盌蜜四两青州枣五十个于甆器内与香同煑至干为度取出于不津甆盒内收贮宻封徐徐取烧其香最清也
　　降真香
　　蕃降真香切作片子以冬青树子单布内绞汁浸香蒸过窨半月烧
　　假降真香
　　蕃降真香一两【劈作碎片】　藁本一两【水二碗银石器内与香同煎】右二味同煑干去藁本不用慢火衬筠州枫香烧
　　胜笃耨香
　　栈香半两　黄连香三钱　檀香三分　降真香三分　龙脑一字　麝香一钱　右以蜜和粗末爇之
　　假笃耨香
　　老柏根七钱　黄连七钱【别器研置】　丁香半两　降真香【腊茶煑半日】　紫檀香一两　栈香一两
　　右为细末入米脑少许炼蜜和匀窨爇之
　　假笃耨香
　　檀香一两　黄连香三两
　　右为末拌匀橄榄汁和湿入甆器收旋取爇之
　　假笃耨香
　　黄连香或白胶香以极髙煑酒与香同煑至干为度收之可烧
　　冯仲柔假笃耨香
　　通明枫香三两【火上镕开】桂末一两【入香内搅匀】白蜜三两匙【入香内】右以蜜入香搅和令匀泻于水中冷便可烧或欲作饼子乗热捻成置水中
　　假笃耨香
　　枫香乳　栈香　檀香　生香各一两　官桂　丁香【随意入】右为粗末蜜和冷湿甆盒封窨月余可烧
　　江南李王煎沉
　　沉香【防咀】　苏合油【不拘多少】
　　右毎以沉香一两用鹅梨十枚细研取汁银石器入甑蒸数次以稀为度或削沉香作屑长半寸许鋭其一端丛刺梨中炊一饮时梨熟乃出
　　李王花浸沉
　　沉香不拘多少剉碎取有香花蒸荼防木犀橘花或橘叶亦可福建末利花之类带露水摘花一盌以甆盒盛之纸盖入甑蒸食顷取出去花留汗汁浸沉香日中暴干如是者三以沉香透润为度或云皆不若蔷薇水浸之最妙
　　华盖香
　　歌曰沉檀香附并山麝艾蒳酸仁分两停炼蜜拌匀甆器窨翠烟如盖可中庭
　　宝毬香
　　艾蒳一两【松上青衣是也】　酸枣一升【入水少许研汁捣成膏】　丁香皮檀香　茅香　香附子　白芷　栈香各半两　草
　　豆一枚【去皮】　梅花龙脑　麝香各少许
　　右除脑麝别器研外余皆炒过捣取细末以酸枣膏更加少许袅袅直上如线结为毬状经时不散
　　香毬
　　石芝　艾蒳各一两　酸枣肉半两　沉香一分　甲香半钱【制】　梅花龙脑半钱【另研】　麝香少许【另研】
　　右除脑麝同捣细末研枣肉为膏入熟蜜少许和匀捻作饼子烧如常法
　　芬积香
　　丁香皮　硬木炭各二两【为末】　韶脑半两【另研】　檀香一分【末】　麝香一钱【另研】
　　右拌匀炼蜜和剂实在罐器中如常法烧
　　芬积香
　　沉香　栈香　藿香　零陵香各一两　丁香一分木香四分半　甲香一分【制捣】
　　右为细末重汤煑蜜放温入香末及龙脑麝香各二钱拌和令匀甆盒宻封地坑窨一月爇之
　　小芬积香
　　栈香一两　檀香　樟脑各五钱【飞过】　降真香一分麸炭三两
　　右以生蜜或熟蜜和匀甆盒盛埋地一月取烧
　　芬积香
　　沉香二两　紫檀　丁香各一两　甘松三钱　零陵香三钱　制甲香一分　脑麝各一钱
　　右为末拌匀生蜜和作剂饼甆器窨干爇之
　　藏春香
　　沉香　檀香【酒浸一宿】　乳香　丁香　真腊香　占城香各二两　脑麝各一分
　　右为细末将蜜入甘黄菊一两四钱参三分剉同入饼内重汤煑半日滤去菊与参不用以白梅二十个水煑令冷浮去核取肉研入熟蜜拌匀众香于瓶内久窨可爇
　　藏春香
　　降真香四两【腊茶清浸三日次以汤浸煑十余沸取出为末】　丁香十余粒脑麝各一钱
　　右为细末炼蜜和匀烧如常法
　　出尘香
　　沉香四两　金顔香四钱　檀香三钱　龙涎二钱龙脑一钱　麝香五分
　　右先以白芨煎水捣沉香万杵别研余品同拌令匀防入煎成皂子胶水再捣万杵入石模脱作古龙涎花子
　　出尘香
　　沉香一两　栈香半两【酒煑】麝香一钱　共为末蜜拌焚之
　　四和香
　　沉檀各一两　脑麝各一钱　如法烧　香橙皮荔枝殻樱桃核梨滓甘蔗滓等分为末名小四和
　　四和香
　　檀香二两【剉碎蜜炒褐黄色勿令焦】　滴乳香一两【绢袋盛酒煑取出研】　麝香一钱　胯茶一两【与麝同研】　松木麸炭末半两
　　右为末炼蜜和匀磁盒收盛地窨半月取出爇之
　　冯仲柔四和香
　　锦文大黄　参　藿香叶　蜜各一两
　　右用水和慢火煑数时辰许剉为粗末入檀香三钱麝香一钱更以蜜两匙拌匀窨过爇之
　　加减四和香
　　沉香一分　丁香皮一分　檀香半分【各别为末】　龙脑半分【另研】　麝香半分　木香不拘多少【杵末沸汤浸水】
　　右以余香别为细末木香水和捻作饼子如常爇之
　　夹栈香
　　夹栈香　甘松　甘草　沉香各半两　白茅香二两檀香二两　藿香一分　甲香二钱【制】　梅花龙脑
　　二钱【别研】　麝香四钱
　　右为细末炼蜜拌和令匀贮甆器蜜封地窨一月旋取出捻饼子爇如常法
　　闻思香
　　参　荔枝　松子仁　檀香　香附子各二钱　甘草　丁香各一钱　同为末查子汁和剂窨爇如常法
　　闻思香
　　紫檀半两【蜜水浸三日慢火焙】　甘松半两【酒浸一日火焙】　橙皮一两【日干】　苦楝花一两　榠查核一两　紫荔枝一两　龙脑少许
　　右为末炼蜜和剂窨月余爇之别一方无紫檀甘松用香附子半两零陵香一两余皆同
　　夀阳公主梅花香
　　甘松半两　白芷半两　牡丹皮半两　藁本半两茴香一两　丁皮一两【不见火】　檀香一两　降真香一两　白梅一百枚
　　右除丁皮余皆焙干为粗末甆器窨半月爇如常法
　　李王帐中梅花香
　　丁香一两一分【新好者】　沉香一两　紫檀半两　甘松半两　龙脑四钱　零陵香半两　麝香四钱　制甲香三分　杉松麸炭四两
　　右细末炼蜜和匀丸窨半月取出爇之
　　梅花香
　　苦参四两　甘松四钱　甲香三分【制之用】　麝香少许右细末炼蜜为丸如常法爇之
　　梅花香
　　丁香一两　藿香一两　甘松一两　檀香一两　丁皮半两　牡丹皮半两　零陵香二两　辛夷一分龙脑一钱
　　右为末用如常法尤宜佩带
　　梅花香
　　甘松一两　零陵香一两　檀香半两　茴香半两丁香一百枚　龙脑少许【别研】
　　右为细末炼蜜合和干湿皆可爇之
　　梅花香
　　沉香　檀香　丁香各一分　丁香皮三分　樟脑三分　麝香少许
　　右除脑麝二味乳鉢细研入杉木炭煤四两共香和匀炼白蜜拌匀捻饼入无渗甆器窨久以银叶或云母衬烧之
　　梅花香
　　丁香枝杖一两　零陵香一两　白茅香一两　甘松一两　白檀香一两　白梅末二钱　杏仁十五个丁香三钱　白蜜半斤
　　右为细末炼蜜作剂窨七日烧之
　　梅英香
　　拣丁香三钱　白梅末三钱　零陵香叶二钱　木香一钱　甘松半钱
　　梅英香
　　沉香三两【剉末】　丁香四两　龙脑七钱【另研】　苏合香二钱　甲香二两【制】　硝石末一钱
　　右细末入乌香末一钱炼蜜和匀丸如芡实爇之
　　梅蘂香【又名】一【枝香】
　　歌曰沉檀一分丁香半烰炭筛罗五两灰炼蜜丸烧加脑麝东风吹绽十枝梅










　　陈氏香谱卷二
<子部,谱录类,器物之属,陈氏香谱>
　　钦定四库全书
　　陈氏香谱卷三
　　宋　陈敬　撰
　　凝和诸香
　　韩魏公浓梅香【又名返魂梅】
　　黒角沉半两　丁香一分　郁金半分【小麦麸炒令赤色】腊茶末一钱　麝香一字　定粉一米粒【即韶粉是】
　　白蜜一盏
　　右各为末麝先细研取腊茶之半汤防澄清调麝次入沉香次入丁香次入郁金次入余茶及定粉共研细乃入蜜使稀稠得宜收沙瓶噐中窨月余取烧久则益佳烧时以云母石或银叶衬之
　　黄太史防云余与洪上座同宿潭之碧湘门外舟中衡岳花光仲仁寄墨梅二枝扣船而至聚观扵灯下余曰祗欠香耳洪笑发谷董嚢取一炷焚之如嫩寒清晓行孤山篱落间怪而问其所得云自东坡得扵韩忠献家知余有香癖而不相授岂小鞭其后之意乎洪驹父集古今香方自谓无以过此以其名意未显易之为返魂梅云　香谱补遗所载与前稍异今并録之
　　腊沉一两　龙脑半钱　麝香半钱　定粉二钱郁金半两　胯茶末二钱　鵞梨二枚　白蜜二两右先将梨去皮用姜擦子上擦碎细纽汁与蜜同熬过在一浄盏内调定粉腊茶郁金香末次入沉香脑麝和为一块油纸裹入甆盒内地窨半月取出如欲遗人圆如芡实金箔为衣十丸作贴
　　嵩州副宫李元老笑梅香
　　沉香　檀香　白荳蔲仁　香附子　肉桂　龙脑麝香　金顔香各一钱　白芨二钱　马牙硝二字茘枝皮半钱
　　右先入金顔香扵乳鉢内细研次入牙硝及脑麝研细余药别入杵臼内捣罗为末同前药再入乳鉢内研滴水和剂印作饼子隂干用或小印雕乾元亨利贞字印之佳
　　笑梅香
　　榅桲二个　檀香半两　沉香三钱　金顔香四钱麝香二钱半
　　右将榅桲割开顶子以小刀子剔去穰并子将沉檀为极细末入扵内将元割下顶子盖着以麻缕系定用生麫一块裹榅桲在内慢火灰烧黄熟为度去麫不用取榅桲研为膏别将麝香金顔研极细入膏内相和研匀以木雕香花子印脱隂干烧
　　笑梅香
　　沉香　乌梅肉　芎防　甘松各一两　檀香半两右为末入脑麝少许蜜和甆盒旋取焚之
　　笑梅香
　　栈香　丁香　甘松　零陵香各二钱【共为粗末】　朴硝四两　龙脑　麝香各半钱
　　右研匀次入脑麝朴硝生蜜捜和甆盒封窨半月
　　笑梅香
　　丁香百粒　茴香一两　檀香　甘松　零陵香麝香各二钱
　　右细末蜜和成剂分爇之
　　肖梅香
　　韶脑四两　丁香皮四两　白檀二钱　桐炭六两麝香一钱
　　右先捣丁檀炭为末次入脑麝熟蜜拌匀杵三五百下封窨半月取出爇之　别一方加沉香一两
　　胜梅香
　　歌曰丁香一分真檀半【降真白檀】松炭筛罗一两灰熟蜜和匀入龙脑东风吹绽岭头梅
　　鄙梅香
　　沉香一两　丁香　檀香　麝香各二钱　浮萍草右为末以浮萍草取汁加少蜜和捻饼烧之
　　梅林香
　　沉香　檀香各一两　丁香枝杖　樟脑各三两麝香一钱
　　右除脑麝别噐细研将三味懐干为末用煆过炭硬末二十两与香末和匀白蜜四十两重汤煑去浮蜡放冷旋入杵臼捣輭隂干以银叶衬烧之
　　浃梅香
　　丁香百粒　茴香一捻　檀香　甘松　零陵香各二两　脑麝少许
　　右细末炼蜜作剂爇之
　　笑兰香
　　白檀香　丁香　栈香　参各一两　甘松半两黄熟香二两　麝香一分
　　右除麝香别研外余六味同捣为末炼蜜捜拌成膏爇窨如常法
　　笑兰香
　　沉香　檀香　白梅肉各一两　丁香八钱　木香七钱　牙硝半两研　丁香皮【去粗皮二钱】　麝香少许　白芨末
　　右为细末白芨煑糊和匀入范子印花隂干烧之
　　李元老笑兰香
　　拣丁香【味辛】　木香【如鸡骨】　沉香【刮浄去软白】　檀香脂【腻】肉桂【味辛】　回纥香附子各一钱【如无以白荳蔲代之以上六味同末】　麝香　片白脑子各半钱　南硼砂二钱【先入乳鉢内研细次入脑麝同研】
　　右炼蜜和匀更入马勃二钱许捜拌成剂新油单纸封裹入磁盒窨一百日取出旋丸如豌豆状捻之渍酒名洞庭春【每酒一斤入香一丸化开笋叶宻封春三日夏秋一日冬七日可饮味甚清美】
　　靖老笑兰香
　　零陵香　藿香　甘松各七钱半　当归一条　荳蔲一个　麝半钱　防榔一个　木香　丁香各半两香附子　白芷各二钱半
　　右为细末炼蜜和捜入臼杵百下贮甆盒地坑埋窨一月作饼烧如常法
　　笑兰香
　　歌曰零藿丁檀沉木一六钱藳本麝差合和时用松花蜜爇防无烟分外清
　　肖兰香
　　紫檀五两【白尤妙剉作小片炼白蜜一斤加少汤浸一宿取出银器内炒微烟出】　麝香乳香各一钱　烰炭一两
　　右先将麝香入乳鉢研细次用好腊茶一钱沸汤防澄清将脚与麝同研匀以诸香相和入杵臼令得所如干少加浸檀蜜水拌匀入新器中以纸封十数重地窨窞月余可爇
　　肖兰香
　　零陵香　藿香　甘松各七钱　母丁香　官桂　白芷　木香　香附子各二钱　参三两　沉香　麝香各少许【别研】
　　右炼蜜和匀捻作饼子烧之
　　胜肖兰香
　　沉香拇指大　檀香拇指大　丁香一分　丁香皮三两　茴香三钱　甲香二十片　制过樟脑半两　麝香半钱　煤末五两　白蜜半斤
　　右为末炼蜜和匀入甆器内封窨旋丸爇之
　　胜兰香
　　歌曰甲香一分煑三畨二两乌沉三两檀水麝一钱龙脑半异香清婉胜芳兰
　　秀兰香
　　歌曰沉藿零陵俱半两丁香一分麝三钱细捣蜜和为饼爇秀兰香似禁中
　　兰蕋香
　　栈香　檀香各三钱　乳香一钱　丁香三十粒　麝香半钱
　　右细末以蒸鵞梨汁和为饼子窨干如常法
　　兰逺香
　　沉香　速香　黄连　甘松各一两　丁香皮　紫藤香各半两
　　右为细末以苏合油作饼爇之
　　吴彦荘木犀香
　　沉香一两半　檀香二钱半　丁香五十粒【各为末】　金顔香三钱【别研不用亦可】　麝香少许【入建茶清研极细】　脑子少许【续入同研】　木犀花五盏【已开未离披者吹入脑麝同研如泥】
　　右以少许薄麫糊入所研三物中同前四物和剂范为小饼窨干如常法爇之
　　智月木犀香
　　白檀一两【腊茶浸煼】　木香　金顔　黒笃耨　苏合油麝香　白芨末各一钱
　　右为细末用皂儿胶鞭和入臼杵千下以花印脱之依法窨烧之
　　木犀香
　　降真香一两【剉屑】　檀香二钱【别为末作】　腊茶半胯【碎】右以纱嚢盛降真置磁器内用去核凤栖梨或鵞梨汁浸降真及茶软透去茶不用拌檀末窨干
　　木犀香
　　采木犀未开者以生蜜拌匀不可蜜多实捺入甆器中地坑埋窨愈久愈奇取出扵乳鉢内研匀成饼子油单裹收逐旋取烧采花时不得犯手剪取为妙
　　木犀香
　　日未出时乗露采岩桂花含蕋开及三四分者不拘多少炼蜜冷拌和以温润为度筑入有油甆罐中以蜡纸宻封罐口掘地坑深三尺许窨一月或二十日用银叶衬烧之花大开即无香
　　木犀香
　　五更初以竹箸取岩桂花未开蕋者不拘多少先扵瓶底入檀香少许方以花蕋入瓶候满加梅花脑子糁花上皁纱幕瓶口置空所日收夜露四五次少用生熟蜜相半浇瓶中蜡纸封窨爇如常法
　　木犀香
　　沉香　檀香各半两　茅香一两
　　右为末以半开木犀花十二两择去蒂研成膏捜作剂入石臼杵千百下脱花様当风防隂干爇之
　　桂花香
　　冬青树子　桂花香【即木犀】
　　右以冬青树子绞汁与桂花同蒸隂干炉内爇之
　　桂枝香
　　沉香　降真各防分
　　右劈碎碎以水浸香上一指蒸干为末蜜剂焚
　　杏花香
　　附子　沉　紫檀香　栈香　降真香各十两　甲香【制】　薫陆香　笃耨香　塌乳香各五两　丁香　木香各二两　麝半两　脑二钱
　　右为末入蔷薇水匀和作饼子以琉璃瓶贮之地窨一月爇之有杏花韵度
　　杏花香
　　甘松　芎防各半两　麝香少许
　　右为末炼蜜和匀丸如弹子大置炉中旖旎可爱每迎风烧之尤妙
　　吴顾道侍郎花
　　白檀五两【细剉以蜜二两热汤化开浸香三宿取出扵银盘中　紫色入杉木夫炭内炒同捣为末】麝香一钱【另研】　腊茶一钱【汤防澄清用稠脚】
　　右同拌令匀以白蜜八两捜和入乳鉢槌碎数百贮甆噐仍镕蜡固缝地窨月余可爇矣久则佳若合多可扵臼中捣之
　　百花香
　　甘松【去土】　栈香【剉碎如米】　沉香【腊茶末同煑半日】　参【筋脉少者洗浄槌碎炒焦】各一两　檀香半两【剉如荳以鵞梨二个取汁浸银噐内盛蒸三五次以汁尽为度】　丁香【腊茶半钱同煑半日】　麝香【另研】　缩砂仁　肉荳蔲各一钱　龙脑半钱【研】
　　右为细末罗匀以生蜜捜和捣百卅杵捻作饼子入磁盒封窨如常法爇
　　百花香
　　歌曰三两甘松【别本作一两】一分芎【别本作半两】麝香少许蜜和同丸如弹子炉中爇一似百花迎晓风
　　野花香
　　沉香　檀香　丁香　丁香皮　紫藤香【懐干】各半两麝香二钱　樟脑少许　杉木炭八两【研】
　　右以蜜一斤重汤炼过先研脑麝和匀入香捜蜜作剂杵数百磁盒地窨旋取捻饼子烧之
　　野花香
　　栈香　檀香　降真香各一钱　舶上丁皮三分　龙脑一钱　麝香半字　炭末半两
　　右为细末入炭末拌匀以炼蜜和剂捻作饼子地窨烧之如要烟聚入制过甲香一字即不散
　　野花香
　　栈香　檀香　降真香各三两　丁香皮一两　韶脑二钱　麝香一字
　　右除脑麝别研外余捣罗为末入脑麝拌匀杉木炭三两烧存性为末炼蜜和剂入臼杵三五百下甆噐内收贮旋取分爇之
　　野花香
　　大黄一两　丁香　沉香　参　白檀　寒水石各五钱
　　右为末以梨汁和作饼子烧
　　后庭花香
　　檀香　栈香　枫乳香各一两　龙脑二钱　白芨末右为细末以白芨作糊和匀脱花様窨烧如常法
　　洪驹父茘支香
　　茘支殻【不拘多少】　麝香一个
　　右以酒同浸二宿封盖饭上蒸之以为度臼中燥之捣末毎十两重加入真麝香一字蜜和作丸爇如常法
　　茘支香
　　沉香　檀香　白荳仁　西香附子　肉桂　金顔香各一钱　马牙硝　龙脑　麝香各半钱　白芨新茘支皮各二钱
　　右先将金顔香于乳鉢内细研次入牙硝入脑麝别研诸香为末入金顔研匀滴水和剂脱花爇
　　柏子香
　　柏子实不计多少【带青色未破未开者】
　　右以沸汤绰过细切以酒浸宻封七日取出隂干爇之
　　酴醿香
　　歌曰三两参一两松一枝楦子蜜和同少加真麝并龙脑一架酴醿落晚风
　　黄亚夫野梅香
　　降真香四两　腊茶一胯
　　右以茶为末入井花水一椀与香同煑水干为度莭去腊茶碾降真为细末加龙脑半钱和匀白蜜链令过熟捜作剂丸如鸡头大或散烧
　　江梅香
　　零陵香　藿香　丁香各半两【懐干】　茴香半钱　龙脑少许麝香少许【乳鉢内研以建茶汤和洗之】
　　右为末链蜜和匀捻饼子以银叶衬烧之
　　江梅香
　　歌曰百粒丁香一撒茴麝香少许可堪裁更加五味零陵叶百斛浓熏江上梅
　　蜡梅香
　　沉香　檀香各三钱　丁香六钱　龙脑半钱　麝香一钱
　　右为细末生蜜和剂爇之
　　雪中春信
　　沉香一两　白檀　丁香　木香各半两　甘松　藿香　零陵香各七钱半　回鹘香附子　白芷　当归官桂　麝香各三钱　槟榔　荳各一枚
　　右为末炼蜜和饼如棊子大或脱花様烧如常法
　　雪中春信
　　香附子四两　郁金二两　檀香一两【建茶煑】　麝香少许　樟脑一钱【石灰制】　羊胫炭四两
　　右为末炼蜜和匀焚窨如常法
　　雪中春信
　　檀香半两　栈香　丁香皮　樟脑各一两二钱　麝香一钱　杉木炭二两
　　右为末炼蜜和匀焚窨如常法
　　春消息
　　丁香　零陵香　甘松各半两　茴香　麝香各一分右为粗末蜜和得剂以磁盒贮之地坑内窨半月
　　春消息
　　丁香百粒　茴香半合　沉香　檀香　零陵香　藿香各半两
　　右为末入脑麝少许和窨同前兼可佩带
　　春消息
　　甘松一两　零陵香　檀香各半两　丁香百颗　茴香一撮　脑麝各少许
　　和窨并如前法
　　洪驹父百歩香【又名万斛香】
　　沉香一两半　栈香　檀香【以蜜酒汤少许别炒极干】　制甲香各半两【别末】　零陵叶【同研筛罗过】　龙脑　麝香各三分右和匀熟蜜和剂窨爇如常法
　　百里香
　　茘支皮千颗【须闽中来用盐梅者】　甘松　栈香各三两　檀香【蜜拌炒黄色】　制甲香各半两　麝香一钱【别研】
　　右细末炼蜜和令稀稠得所盛以不津噐坎埋之半月取出爇之再投少许蜜捻作饼子亦可此盖裁损闻思香也
　　黄太史四香
　　沉檀为主每沉二两半檀一两斫小博骰取榠查液渍之液过指许三日乃煑沥其液温水沐之紫檀为屑取小龙茗末一钱沃汤和之渍晬时包以濡竹纸数熏炰之螺甲半两弱磨去龃龉以胡麻膏熬之色正黄则以蜜汤遽洗之无膏气乃已青木香末以意和四物稍入婆律膏及麝二物惟少以肉合之作模如龙涎香状日暵之
　　意可
　　海南沉水香三两得火不作柴桂烟气者麝香檀一两切焙衡山亦有之宛不及海南来者木香四钱极新者不焙参半两剉煼炙甘草末二两焰硝末一钱甲香一钱浮油煎令黄色以蜜洗去油复以汤洗去蜜如前治法而末之婆律膏及麝各三钱别研香成旋入以上皆末之用白蜜六两熬去沫取五两和香末匀置甆盒如常法
　　山谷道人得之扵东溪老东溪老得自厯阳公多方初不知其所自始名宜爱或曰此江南宫中香有美人字曰宜甚爱此香故名宜爱不知其在中主后主时耶香殊不凡故易名意可使众业力无度量之意鼻孔绕二十五有求覔増上必以此香为可何沉酒欵参茗熬紫檀鼻端已霈然平直是得无生意者观此香莫处处穿透亦必为可耳
　　深静
　　海南沉香二两羊胫炭四两沉水剉如小博骰入白蜜五两水解其胶重汤慢火煑半日许浴以温水同炭杵为末马尾筛下之以煑蜜为剂窨四十九日出之入婆律膏三钱麝一钱以安息香一分和作饼子亦得以甆盒贮之
　　荆州欧阳元老为余处此香而以一斤许赠别无老者其从师也能受匠石之斤其为吏也不剉庖丁之仞天下可人也此香恬澹寂寞非世所尚时时下帷一炷如见其人
　　小宗
　　海南沉水香一分剉栈香半两剉紫檀三分半生用银石噐妙令紫色三物皆令如锯屑苏合油二钱制甲香一钱末之麝一钱半研参半钱末之鵞梨二枚取汁青二十枚水二盌煑取小半盏同梨汁浸沉栈檀煑一伏时缓火取令干和入四物炼蜜令小冷捜和得所入甆盒窨一日
　　南阳宗少文嘉遯江湖之间援琴作金石弄逺山皆与之应声其文献足以配古人孙茂深亦有祖风当时贵人欲与之防不可得乃使陆探微画其像挂壁间观之茂深惟喜闭閤焚香遂作此馈之时谓少文太宗茂深小宗故名小宗香【大宗小宗南史有传】
　　蓝成叔知府韵胜香
　　沉香　檀香　麝香各一钱　白梅肉【焙干秤】　丁香皮各半钱　拣丁香五粒　木香一字　朴硝半两【别研】右为细末与别研二味入乳鉢拌匀宻噐收每用薄银叶如龙涎法烧之少歇即是硝融隔火气以水匀浇之即复气通氤氲矣乃郑康道御带传于蓝蓝尝括于歌曰沉檀为末各一钱丁皮梅肉减其半拣丁五粒木一字半两朴硝柏麝拌此香韵胜以为名银叶烧之火宜缓苏韬光云毎五科用丁皮梅肉各三钱麝香半钱重余皆同且云以水滴之一炷可留三日
　　元御带清观香
　　沉香四两　金顔香【别研】　石芝　檀香各二钱半【末】龙涎二钱　麝香一钱半
　　右用井花水和匀防石防细脱花爇之
　　脱浴香
　　香附子【蜜浸三日慢火焙干】　零陵香【酒浸一宿慢火焙干】各半两　橙皮【焙干】　楝花【防干】　榠查核　茘支殻各一两
　　右并精细拣择为末加龙脑少许炼蜜拌匀入甆盒封窨十余日取烧
　　文英香
　　甘松　藿香　茅香　白芷　麝　檀香　零陵香丁香皮　参　降真香各二两　白檀香半两右为末炼蜜半斤少入朴硝和香爇之
　　心清香
　　沉檀各一指大　母丁香一分　丁香皮三钱　樟脑一两　麝香少许　无缝炭四两
　　右同为末拌匀重汤煑蜜去浮泡和剂甆噐守窨
　　琼心香
　　栈香半两　檀香一分【腊茶清煑】　丁香三十粒　麝香半钱黄丹一分
　　右为末炼蜜和膏爇之又一方用龙脑少许
　　大真香
　　沉香一两半　白檀一两【细剉白蜜半盏相和蒸干】　栈香二两甲香一两【制】　脑麝各一钱【研入】
　　右为细末和匀重汤煑蜜为膏作饼子窨一月烧
　　大洞真香
　　乳香　白檀　栈香　丁皮　沉香各一两　甘松半两　零陵香
　　右细末炼蜜和膏爇之
　　天真香
　　沉香三两【剉】　丁香【新好】　麝香木【剉炒】各一两　参【洗切微炒香】　生龙脑各半两【别研】　麝香三钱【另研】　甘草末二钱　焰硝少许　甲香一分【制过】
　　右为末与脑麝和匀用白蜜六两炼去泡沫入焰硝及香末丸如鸡头大爇之熏衣妙
　　玉蕋香【一名百花香】
　　白檀　丁香　栈香　参各一两　甘松半两【浄】黄熟香二两　麝一分
　　炼蜜为膏和窨如常法
　　玉蕋香
　　参半斤【银噐内煑干再炒令微烟出】　甘松四两　白檀二两【剉】右为末真麝香乳香各二钱研入炼蜜丸芡子大
　　玉蕋香
　　白檀四两　丁香皮八钱　韶脑四钱　安息香一钱桐木夫炭四钱脑麝少许
　　右为末炼蜜剂油纸裹甆器贮之入窨半月
　　庐陵香
　　紫檀七十二铢【即三两屑之蒸一两半】　栈香十二铢【半两】　沉香六铢【一分】　麝香三铢【一钱字】　苏合香五铢【二钱二分不用亦可】甲香二铢半【一钱制】　参末一铢半【半钱】
　　右用沙梨十枚切片研绞取汁青州二十枚水二盌浓煎汁浸紫檀一夕微火煑滴入炼蜜及焰硝各半两与诸香研和窨一月爇之
　　康漕紫瑞香
　　白檀一两【错末】　羊胫骨炭半秤【捣罗】
　　右用蜜九两甆噐重汤煑熟先将炭煤与蜜捜匀次入檀末更用麝香半钱或一钱别噐研细以好酒化开洒入前件药剂入甆罐封窨一月旋取爇之久窨尤佳
　　灵犀香
　　鸡舌香八钱　甘松三钱　灵灵香各一两半
　　右为末蜜炼和剂窨烧如常法
　　仙茰香
　　甘菊蕋【干】　檀香　灵灵香　白芷各一两　脑麝各少许【乳鉢研】
　　右为末以梨汁和剂作饼子晒干
　　降仙香
　　檀香末四两【蜜少许和为膏】　参　甘松各二两　川灵灵一两　麝少许
　　右为末以檀香膏子和之如常法窨爇
　　可人香
　　歌曰丁香一分沉檀半脑麝二钱中半良二两乌香杉炭是蜜丸爇防可人香
　　禁中非烟
　　歌曰脑麝沉檀俱半两丁香一分桂三钱蜜丸和细为饼得自宣和禁闼
　　禁中非烟
　　沉香半两　白檀四两【劈作十块胯茶浸少时】　丁香　降真郁金　甲香各二两【制】
　　右为细末入麝少许以白芨末滴水和捻饼窨爇
　　复古东防云头香
　　占腊沉香十两　金顔香　拂手香各二两　蕃栀子【别研】　石芝各一两　梅花脑一两半　龙涎　麝香各一两　制甲香半两
　　右为末蔷薇水和匀如无以淡水和之亦可用防石防之脱花如常法爇
　　崔贤妃瑶英香
　　沉香四两　金顔香二两半　拂手香　麝香　石芝各半两
　　右为细末上石和防捻饼子排银盏或盘内盛夏烈日防干以新软刷子出其光贮于锡盒内如常法爇之
　　元若虚捴管瑶英胜
　　龙涎一两　大食栀子二两　沉香十两【上等】　梅花脑七钱　麝香当门子半两
　　右先将沉香细剉防令极细方用蔷薇水浸一宿次日再上防三五次别用石防龙脑等四味极细方与沉香相合和匀再上石防一次如水多用纸渗令干湿得所
　　韩钤辖正徳香
　　上等沉香十两　梅花片脑　蕃栀子各一两　龙涎石芝　金顔香　麝香肉各半两
　　右用蔷薇水和令干湿得所上防石细防脱花爇之或作数珠佩带
　　滁州公库天花香
　　参四两　甘松二两　檀香一两　麝香半钱右除麝香别研外余三味细剉如米粒许白蜜六两拌匀贮甆罐内久窨乃佳
　　玉春新料香
　　沉香五两　栈香　紫檀各二两半　米脑一两　梅花脑二钱半　麝香七钱半　木香　丁香各一钱半金顔香一两半　石脂半两【好】　白芨二两半　胯茶一胯半
　　右为细末次入脑麝研匀皂儿仁半斤浓煎膏硬和杵千下脱花隂干刷光甆噐收贮如常法爇之
　　辛押陁罗亚悉香
　　沉香　兠娄香各五两　檀香　甲香各二两【制】　丁香　大石芎　降真各半两　鉴临【别研未详或异名】　米脑白　麝香各二钱　安息香三钱
　　右为细末以蔷薇水苏合油和剂作丸或饼爇之
　　金龟香灯
　　香皮每以烰炭研为细末筛过用黄丹少许和使白芨研细米汤调胶烰炭末勿令太湿香心茅香藿香零陵香三赖子柏香印香白胶香用水如法煑去松烟性漉上待干成惟碾不成饼已上香等分挫为末和令停独白胶香中半亦研为末以白芨为末水调和捻作一指大如橄防形以烰炭为皮如裹馒头入印却用针穿自口插从尾出脱去印将香尾捻合焙干烧时従尾起自然吐烟扵头灯明而且香每以油灯心或油纸撚火防之
　　金延夀香
　　定粉半钱　黄丹一钱　烰炭一两并为末
　　右研和薄糊调成剂雕两片儿印脱裹别香在腹内以布针从口穿到腹香烟出従口内烧灰冷龟色如金
　　瑞龙香
　　沉香一两　占城麝檀　占城沉香各三钱　迦兰木龙脑各二钱　大食栀子花　龙涎各一钱　檀香笃耨各半钱　大食水五滴　蔷薇水不拘多少右为极细末拌和令匀扵浄石上防如泥入模脱
　　华盖香
　　脑麝各一钱　香附子【去毛】　白芷　甘松　零陵香叶茅香　檀香　沉香各半两　松蒳　草荳蔲各一
　　两【去殻】　酸肉【以肥红小者湿生者尤妙】
　　右为细末链蜜用水煑成膏汁捜和令匀水臼捣之以不粘为度丸如鸡头实烧之
　　寳林香
　　黄熟香　白檀香　栈香　甘松【去毛】　藿香叶　荷叶紫背浮萍各一两　茅香半斤【去毛酒浸以蜜拌炒令黄色】右为末炼蜜和匀丸如皁子大无风防烧之
　　筵香
　　龙脑一分　乳香半钱　荷叶　浮萍　旱蓬　风松水衣　松蒳各半两
　　右为细末炼蜜和匀丸如弹子大慢火烧之从主人位以浄水一盏引烟入水盏内巡筵旋转香烟接了水盏其香终而方断以上三方亦名三寳殊薰
　　寳金香
　　沉檀各一两　乳香【别研】　紫矿　金顔【别研】　安息香【别研】甲香各一钱　麝香半两【别研】　石芝【浄】白荳蔲各
　　二钱　川芎　木香各半钱　龙脑【别研三钱】　排香四钱右为粗末拌匀炼蜜和剂捻作饼金箔为衣用如常法
　　云盖香
　　艾叶　艾蒳　荷叶　扁柏叶各等分
　　右烧存性为末炼蜜和别香作剂用如常法芬芳袭人
　　佩熏诸香
　　笃耨佩香
　　沉香末一斤　金顔末十两　大食栀子花　龙涎各一两　龙脑五钱
　　右为细末蔷薇水徐徐和之得所臼杵极细脱范子用如常法
　　梅蕋香
　　丁香　甘松　藿香叶　白芷各半两　牡丹皮一钱零陵香一两半　舶上茴香一钱
　　同防咀贮绢袋佩之
　　荀令十里香
　　丁香半两强　檀香　甘松　零陵香各一两　生脑少许　茴香半钱弱【略炒】
　　右为末薄纸贴纱囊盛佩之其茴香生则不香过炒则焦气多则药气少则不类花香须逐旋斟酌添使旖旎
　　洗衣香
　　牡丹一两　甘松一钱
　　右为末每洗衣最后泽水入一钱香着衣上经月不歇
　　假蔷薇面花
　　甘松　檀香　零陵香　丁香各一两　藿香叶　黄丹　白芷　香墨　茴香各一钱　脑麝为衣
　　右为细末以熟蜜和拌稀稠得所随意脱花用如常法
　　玉华醒醉香
　　采牡丹蕋与荼防花清酒拌挹润得所当风隂一宿杵细捻作饼子窨干以龙脑为衣置枕间芬芳袭人可以醒醉
　　衣香
　　零陵香一斤　甘松　檀香各十两　丁香皮　辛夷各半　茴香六分
　　右捣粗末入龙脑少许贮囊佩之香气着衣汗浥愈馥
　　蔷薇衣香
　　茅香　零陵香　丁香皮各一两【剉碎微炒】　白芷　细辛白檀各半两　茴香一分
　　右同为粗末可爇可佩
　　牡丹衣香
　　丁香　牡丹皮　甘松各一两【同为末】　龙脑【别研】　麝香各一钱【别研】
　　右同和以花叶纸贴佩之或用新绢袋贴着肉香如牡丹
　　芙蕖香
　　丁香　檀香　甘松各一两　零陵香　牡丹皮各半两　茴香一分
　　右为末入麝香少许研匀薄纸贴之用新帕子裹出入着肉其香如新开莲花临时更入茶末龙脑各少许不可火焙汗浥愈香
　　御爱梅花衣香
　　零陵叶四两　藿香叶　檀香各二两　甘松三两【洗浄去土干秤】　白梅霜【捣碎罗浄秤】　沉香各一两　丁香【捣】　米脑各半两　麝一钱半【别研】
　　以上诸香并须日干不可见火除脑麝梅霜外一处同为粗末次入脑麝梅霜拌匀入绢袋佩之此乃内侍韩宪所
　　梅花衣香
　　零陵香　甘松　白檀　茴香各半两【微炒】　丁香一分木香一钱
　　右同为粗末入脑麝少许贮嚢中
　　梅萼衣香
　　丁香二钱　零陵香　檀香各一钱　舶上茴香　木香各半钱　甘松　白芷各一钱半　脑麝各少许右同剉梅花盛开晴明无风雨扵黄昏前择未开含蕋者以红线系定至清晨日未出时连梅蒂摘下将前药同拌隂干以纸衣贮纱嚢佩之防馜可爱
　　莲蕋衣香
　　莲花蕋一钱【干研】　零陵香半两　甘松四钱　藿香檀香　丁香各三钱　茴香　白梅肉各一分　龙脑少许
　　右为末入龙脑研匀薄纸贴纱嚢贮之
　　浓梅衣香
　　藿香叶　早春茶芽各二钱　丁香十枚　茴香半字甘松　白芷　零陵香各三钱
　　右同剉贮绢袋佩之
　　裛衣香
　　丁香【别研】　郁金各十两　零陵香六两　藿香　白芷各四两　苏合香　甘松　杜蘅各三两　麝香少许右为末盛袋佩之
　　裛衣香
　　零陵香一斤　丁香　苏合香各半斤　甘松三两郁金　龙脑各二两　麝香半两
　　右并须精好者若一味恶即损许香同捣如麻豆以夹绢袋贮之
　　贵人絶汗香
　　丁香一两【为粗末】　川椒六十粒
　　右以二味相和绢袋盛而佩之辟絶汗气
　　内苑蕋心衣香
　　藿香　益智仁　白芷　蜘蛛香各半两　檀香　丁香　木香各一钱
　　右同捣粗末裹置衣笥中
　　胜兰衣香
　　零陵香　茅香　藿香各二钱　独活　大黄各一钱甘松钱半　牡丹皮　白芷　丁皮　桂皮各半钱以上用水浄洗干再用酒略喷盌盛蒸少时用三赖子二钱豆腐浆蒸以盏盖定檀一钱细剉合和令匀入麝香少许
　　香爨
　　零陵香　茅香　藿香　甘松　松子【捶碎】　茴香　三赖子【豆腐同蒸过】　檀香　木香　白芷　土白芷　肉桂丁香　丁皮　牡丹皮　沉香各等分　麝香少许右用好酒喷过日晒干以剪刀切碎碾为生料筛罗粗末瓦坛收顿
　　輭香
　　丁香【加木香少许同炒】　心子红【若作黒色不用】　沉香各一两　白檀　金顔　黄蜡　三赖子各二两　龙脑半两【三钱亦可】苏合油不拘多少　生油少许　白胶香半斤【灰水于沙】
　　【锅内煑浮上晷掠入凉水搦块再用皂角水三四盏以香色白为度秤二两入香用】
　　右先将蜡于定磁噐内溶开次下白胶香次生油次苏合油搅匀取盌置地大温入众香每一两作一丸更加乌笃耨一两尤妙如造黒色者不用心子红入香墨二两烧红为末和剂如前法可懐可佩可置扇柄把握
　　輭香
　　笃耨香　檀香末　麝香各半两　金顔香五两【牙子香为末】　苏合油三两　银硃一两　龙脑三钱
　　右为细末用甆噐或银噐扵沸汤锅内顿放逐旋倾入苏合油搅和停匀为度取出防入水中随意作剂
　　輭香
　　沉香十两　金顔香　栈香各二两　丁香一两　乳香半两　龙脑一两半　麝香三两
　　右为细末以苏合油和纳磁噐内重汤煑半日以稀稠得中为度以臼杵成剂
　　輭香
　　沉香【为细末】　金顔香各半斤【细末】　苏合油四两　龙脑一钱【细研】
　　右先以沉香末和苏合油仍以冷水和成团却搦去水入金顔香龙脑又以水和成团再搦去水入臼用杵三五千下时时搦去水以水尽杵成团有光色为度如欲鞭更加金顔香如欲輭加苏合油
　　輭香
　　上等沉香末五两　金顔香二两半　龙脑一两右为末入苏合油六两半用绵滤过取浄油和香旋旋看稀稠得所入油如欲黒色加百草霜少许
　　輭香
　　沉香　檀香　栈香各三两　亚息香　梅花龙脑甲香【制】　松子仁各半两　金顔香　龙涎　麝各一钱　笃耨油【随分】　杉木炭【以黒为度】
　　右除脑麝松仁笃耨外余皆取极细末以笃耨油与诸香和匀为剂
　　广州吴家輭香
　　金顔香半斤【研细】　苏合油二两　沉香一两【末】　脑麝各一钱【别研】　黄蜡二钱　芝麻油一钱【腊月者经年尤佳】右将油蜡同销镕放令微温和金顔沉末令匀次入脑麝与苏合油同捜仍扵浄石版上以木槌击数百下如常法用之
　　翟仲仁运使輭香
　　金顔香半两　苏合油三钱　脑麝各一匙　乌梅肉二钱半【焙干】
　　右先以金顔脑麝乌梅肉为细末后以苏合油相合和临时相度鞭輭得所欲色红加银硃二钱半欲色黒加皂儿灰三钱存性
　　寳梵院主輭香
　　沉香二两　金顔香半斤【细末】　龙脑四钱　麝香二钱苏合油二两半　黄蜡一两半
　　右细末苏合与蜡重汤镕和捣诸香入脑子更杵千余下
　　輭香
　　金顔香半斤【极好者贮银噐用汤煑花细布纽浄研】　苏合油四两　龙脑一钱【研细】　麝香半钱【研细】　心红不计多少【色红为度】右先将金顔香搦去水银石铫内化开次入苏合油麝香拌匀续入龙脑心红移铫去火搅匀取出作团如常法
　　輭香
　　黄蜡半斤【溶成汁滤浄却以浄铜铫内下紫草煎令红滤去草滓】　檀香【就铺买细屑碾令细筛过二两】　金顔三两【拣去杂物取浄秤别研细作一处】　滴乳香三两【拣明块者用茅香煎水煑过令浮成片如膏须冷水中取出待水干入乳鉢内细研如粘鉢则入煆过醋焠来底赭石二钱同研则不粘矣】　沉香半两【要极细末】　苏合油二两【如结合时先以生萝卜擦了乳鉢则不粘无则　　代之】　生麝香三钱【浄鉢内以茶清滴研细却以其余香拌起一防】　银硃随意加入【以红为度】
　　右以蜡入　噐大盌内坐重汤中溶成汁入苏合油和成了停匀却入众香以栁棒极匀即香成矣欲輭用松子仁三两揉汁于内虽大雪亦輭
　　輭香
　　檀香一两【白梅煑剉碎为末】　沉香半两　丁香三钱　苏合油半两　金顔香二两【蒸如无拣好枫滴乳香一两酒煑过代之】　银硃随意
　　右诸香皆不见火为细末打和扵甑上蒸碾成为香加脑麝亦可先将金顔碾为细末去滓
　　輭香
　　金顔香　苏合油各三两　笃耨油一两二钱　龙脑四钱　麝香一钱　银硃四两
　　右先将金顔碾为细末去滓用苏合油坐热入黄蜡一两坐化逐旋入金顔香坐过了脑麝笃耨油银硃打和以輭笋箨包收黄则加蒲黄二两緑则入緑二两黒则入墨一二两紫则入紫草各量多少加入以匀为度
　　熏衣香
　　茅香四两【细剉酒洗微蒸】　零陵香　甘松各半两　白檀二钱【错末】　丁香二钱　白干三个【焙干取末】
　　右同为粗末入米脑少许薄纸贴佩之
　　蜀主熏御衣香
　　丁香　栈香　沉香　檀香　麝香各一两　甲香三两【制】
　　右为末炼蜜放冷令匀入窨月余用如前见第一卷
　　南阳宫主熏衣香
　　蜘蛛香一两　香白芷　零陵香　缩砂仁各半两丁香　麝香　当归　荳蔲各一分
　　熏衣香
　　沉香四两　栈香三两　檀香一两半　龙脑　牙硝甲香各半两【灰水洗过浸一宿次用新水洗过复以蜜水去黄制用】　麝香一
　　钱
　　右除麝脑别研外同粗末炼蜜半斤和匀候冷入龙麝
　　新料熏衣香
　　沉香一两　栈香七钱　檀香半钱　牙硝一钱　甲香一钱【制如前】　荳蔲一钱　米脑一钱　麝香半钱右先将沉檀栈为粗末次入麝拌匀次入甲香并牙硝银硃一字再拌炼蜜和匀上糁脑子用如常法
　　千金月令熏衣香
　　沉香　丁香皮各二两　郁金二两【细切】　苏合香　詹糖香各一两【同苏合和作饼】　小甲香四两半【以新牛粪汁二升水三升和煑三分去二取出以浄水淘刮去上肉焙干又以清酒二升蜜半合和煑令酒尽以物搅干以水洗去蜜暴干另为末】
　　右将诸香末和匀烧熏如常法
　　熏衣梅花香
　　甘松　舶上茴香　木香　龙脑各一两　丁香半两麝香一钱
　　右件捣合粗末如常法烧熏
　　熏衣芬积香
　　沉香二十五两【剉】　栈香【剉】　檀香【剉腊茶清炒黄】　甲香【制法如前】　杉木烰炭各二十两　零陵叶　藿香叶　丁香牙硝各十两　米脑三两【研】　梅花龙脑二两【研】
　　麝香五两【研】　蜜十斤炼和香
　　熏衣衙香
　　生沉香【剉】　栈香各六两【剉】　檀香【剉腊茶清炒】　生牙硝各十二两　生龙脑【研】　麝香各九两【研】　甲香六两【炭灰煑二日洗浄再加酒蜜同煑干】　白蜜【比香斤加倍用炼熟】
　　右为末研入脑麝以蜜捜和令匀烧熏如常法
　　熏衣笑兰香
　　藿苓甘芷木茴丁茅赖芎黄和桂心檀麝牡皮加减用酒喷日晒绛嚢盛零以苏合油揉匀松茅酒洗三赖米泔浸大黄蜜蒸麝香逐裹脿入熏衣加防蚕常带加白梅肉
　　涂傅诸香
　　傅身香粉
　　荚粉【别研】　青木香　麻黄根　附子【炮】　甘松　藿香零陵香各等分
　　右除荚粉外同捣罗为细末以生绢夹带盛之浴罢傅身上
　　拂手香
　　白檀香三两【滋润者剉末用蜜三钱化汤一盏许炒令水尽稍觉浥湿焙干杵罗细末】　米脑一两【研】　阿胶一片
　　右将阿胶化汤打糊入香末捜拌匀扵木臼中捣三五日捻作饼子或脱花窨干穿穴线悬扵胷间
　　梅真香
　　零陵叶　甘松　白檀　丁香　白梅末各半两　脑麝少许
　　右为细末糁衣傅身皆可用之
　　香发木犀油
　　凌晨摘木犀花半开者拣去茎蒂令浄髙量一斗取清麻油一斤轻手拌匀捺甆噐中厚以油纸宻封罐口坐扵釜内以重汤煑一饷久取出安顿穏燥处十日后倾出以手沘其清液收之最要封闭最宻久而愈香如此油匀入黄蜡为面脂馨香也
　　香饼
　　凡烧香用饼子须先烧令通赤置香炉内俟有黄衣生方徐徐以灰覆之仍手试火气慢
　　香饼
　　輭炭三斤【末】　蜀葵花或叶一斤半
　　右同捣令粘匀作剂如干更入薄麫糊少许弹子大捻作饼晒干贮磁噐内烧旋取用如无葵则炭末中拌入红花滓同捣以薄糊和之亦可
　　香饼
　　坚硬羊胫炭三斤【末】　黄丹　定粉　针沙　牙硝各五两　枣一升【煑烂去皮核】
　　右同捣拌匀以膏和剂随意捻作饼子
　　香饼
　　木炭三斤【末】　定粉　黄丹各二钱
　　右拌匀糯米为糊和成入鐡臼内细杵以圈子脱作饼晒干用之
　　香饼
　　用栎炭和柏叶葵菜橡实为之纯用栎炭则焦熟而易碎石饼太酷不用
　　耐久香饼
　　鞕炭末五两　胡粉　黄丹各一两
　　右同捣细末煑糯米胶和匀捻饼子晒干每用烧令赤炷香经久或以针沙代胡粉煑代粳米胶
　　长生香饼
　　黄丹四两　干蜀葵花【烧灰】　干茄根各二两【烧灰】　半斤【去核】
　　右为细末以肉研作膏同和匀捻作饼子窨晒干置炉而火耐久不熄
　　终日香饼
　　羊胫炭一斤【末】　黄丹　定粉各一分　针沙少许【研匀】右煑肉杵膏拌匀捻作饼子窨二日便扵日中晒干如烧香毕水中蘸灭可再用
　　丁晋公文房七寳香饼
　　青州一斤【和核用】　木炭二升【末】　黄丹半两　铁屑二两【造针处有】　定粉　细墨各一两　丁香二十粒右同捣为膏如干时再加以模子脱作饼如钱许每一饼可经昼夜
　　内府香饼
　　木炭末一斤　黄丹　定粉各三两　针砂三两　半升
　　右同末蒸肉杵作饼晒干每一板可度终日
　　贾清泉香饼
　　羊胫炭一斤【末】　定粉　黄丹各四两
　　右用糯米粥或肉和作饼晒干用常法茄烧夹存性肉同杵捻饼晒干用之
　　香煤
　　近来焚香取火非灶下即蹈炉中者以之供神佛格祖先其不洁多矣故用煤以扶接火饼
　　香煤
　　干竹筒　干栁枝【烧黒灰各二两】　铅粉三钱　黄丹三两焰硝二钱
　　右同为末每用匕许以灯爇　于上焚香
　　香煤
　　茄叶不计多少【烧灰存性取面四两】　定粉三十　黄丹二十海金沙二十
　　右同末拌匀置炉灰上纸防可终日
　　香煤
　　竹夫炭　栁木炭各四两　黄丹　粉各二钱　海金沙一钱【研】
　　右同为末拌匀捻作饼入炉以灯防着烧香
　　香煤
　　枯茄树烧成炭于瓶内冷为末每一两入铅粉二钱黄丹二钱半拌和装灰中
　　香煤
　　焰硝黄丹杉木炭各等分为末糁炉中以纸撚防
　　日禅师香煤
　　杉木夫炭四两　竹夫炭　鞕羊胫炭各二两　黄丹海金沙各半两
　　右同为末拌匀每用二钱置炉中纸灯防烧透红以冷灰薄覆
　　阎资钦香煤
　　柏叶多采之摘去枝梗浄洗日中曝干剉碎不用坟墓间者入浄罐内以塩泥固济炭火煆之存性细研每用一二钱置香炉灰上以纸灯防匀编焚香时时添之可以终日【或烧柏子存性作火尤妙】
　　香灰
　　细叶杉木枝烧灰用火一二块养之经宿罗过装炉每秋间采松须曝干烧灰用养香饼　未化石灰槌碎罗过锅内炒令　冷又研又罗为之作香炉灰洁白可爱日夜常以火一块养之仍须用盖若尘埃则黒矣矿灰六分炉灰四钱和匀大火养灰爇性香蒲烧灰
　　炉装如雪　纸灰石灰木灰各等分以米汤和同煆过勿令偏头　青朱红黒煤土黄各等分杂扵纸中装炉名锦灰　纸灰炒通红罗过或稻穅烧灰皆可用　干松花烧灰装香炉最洁　茄灰亦可蔵火火久不熄蜀葵枯时烧灰装炉大能养火
　　香品噐
　　香炉
　　香炉不拘银铜铁锡石各取其便用其形或作狻猊獬豸鳬鸭之类计其人之当作头贵穿窿可泄火气置窍不用大都使香气回薄则能耐久
　　香盛
　　盛即盒也其所用之物与炉等以不生澁枯燥者皆可仍不用生铜铜易腥渍
　　香盘
　　用深中者以沸汤防中令其气蓊郁然后置炉其上使香易着物
　　香匙
　　平灰置火则必用圆者分香抄末则必用锐者
　　香筯
　　和香取香摠宜用筯
　　香壶
　　或范金或埏为之用盛匕筯
　　香甖
　　窨香用之深中而掩上










　　陈氏香谱卷三
<子部,谱录类,器物之属,陈氏香谱>
　　钦定四库全书
　　陈氏香谱卷四
　　宋　陈敬　撰
　　香珠
　　香珠之法见诸道家者流其来尚矣若夫茶药之属岂亦汉人含鸡舌之遗制乎兹故録之以备闻见庶防免一物不知之议云
　　孙廉访木犀香珠
　　木犀花蓓蕾未开全者开则无香矣露未晞时先用布幔铺地如无幔浄扫树下地面令人登梯上树打下花蕋收拾归家择去梗叶须精拣花蕋用中様石磨磨成浆次以布复包裹榨压去水将已干花料盛贮新磁礶内逐旋取出于乳鉢内研令细輭用小竹筒为则度筑剂或以滑石平片刻窍取则手握圆如小钱大竹籖穿孔置盘中以纸四五重衬借日傍隂干稍健百颗作一串小竹弓絣挂当风处次至八九分干取下每十五颗以浄洁水略略揉洗去皮透青黒色又用盘盛于日影中暵干如天气隂晦纸隔之于幔火上焙干新绵裹以时时取观则香味可数年不失其磨乳员洗之际忌秽汚妇女银噐油盐等触犯琐碎録云木犀香念珠须入少西木香
　　龙涎香珠
　　大黄一两半　甘松一两三钱　川芎一两半　牡丹皮一两三钱　藿香一两三钱　三柰子一两三钱【以上六味并用酒发留一宿次五更以后药一处拌匀于露天安待日出晒干用】　白芷二两零陵香一两半　丁香皮一两三钱　檀香三两　滑石一两三钱【别研】　白芨六两【煑糊】　均香二两【炒干】　白矾一两三钱【二味另研】　好栈香二两　秦皮一两三钱　樟脑一两　麝香半字
　　右圆晒如前法旋入龙涎脑麝
　　香珠
　　天寳香一两　土光香半两　速香一两　苏合香半两　牡丹皮一两　降真香半两　茅香一钱半　草香一钱　白芷二钱【豆腐蒸过】　三柰子二分【同上】　丁香半钱　藿香五钱　丁皮一两　藁本半两　细辛二分白檀一两　麝香檀一两　零陵香二两　甘松半
　　两　大黄二两　茘枝殻二钱　麝香【不拘多少】　黄蜡一两　滑石【量用】　石膏五钱　白芨一两
　　右料蜜梅酒松子三柰白芷糊夏白芨春秋琼枝冬阿胶黒色竹叶灰石膏黄色檀香蒲黄白色滑石麝菩提色细辛牡丹皮檀香麝檀檀大黄石膏沉香噀湿用蜡丸打轻者用水噀打
　　香珠
　　零陵香【酒洗】　甘松【酒洗】　茴香各等分　丁香等分　茅香【酒洗】　木香【少许】　藿香【酒洗此项夺香味少】　川芎【少许】　桂心【少许】檀香等分　白芷【麫裹烧熟去麫不用】　牡丹皮【酒浸一日晒干】　三
　　柰子【加白芷治少用】　大黄【蒸过此项收香珠又且染色】
　　右件如前治度晒干合和为细末用白芨末和麫打糊为剂随大小圆趂湿穿孔半干用麝香稠调水为衣
　　收香珠法
　　凡香环佩带念珠之属过夏后须用木贼草擦去汗垢庶不蒸壊若蒸损者以温汤洗过晒干其香如初
　　香药
　　丁沉煎圆
　　丁香二两半　沉香四钱　木香一钱　白荳蔲二两檀香二两　甘草四两
　　右为细末以甘草熬膏和匀为圆如鸡头大每用一丸噙化常服调顺三焦和养营卫治心胸痞满
　　木香饼子
　　木香　檀香　丁香　甘草　肉桂　甘松　缩砂丁皮　莪术各等分
　　莪术醋煑过用盐水浸出醋浆米浸三日为末蜜和同甘草膏为饼每服三五枚
　　香茶
　　经进龙麝香茶
　　白荳蔲一两【去皮】　白檀末七钱　百药煎五钱　寒水石五分【薄荷汁制】　麝香四钱　沉香三钱【梨汁制】　片脑二钱半　甘草末三钱　上等髙茶一斤
　　右为极细末用浄糯米半升煑粥以宻布绞取汁置浄盌内放冷和剂不可稀輭以鞕为度于石版上杵一二时辰如粘用小油二两煎沸入白檀香三五片脱印时以小竹刀刮背上令平
　　孩儿香茶
　　孩儿香一斤　髙末茶三两　片脑二钱半【或糖米者韶脑不用】麝香四钱　薄荷霜五钱　川百药煎一两【研细】右五件一处和匀用熟白糯米一升半淘洗令浄入锅内放水髙四指煑作糕麝取出十分冷定于磁盆内揉和成剂却扵平石砧上杵千余转以多为妙然后将花脱子洒油少许入剂作饼扵洁浄透风筛子顿放隂干贮磁噐内青纸衬里宻封　附造薄荷霜法寒水石研极细末筛罗过以薄荷二斤加扵锅内倾水一椀扵下以瓦盆盖定用纸湿封四围文武火蒸熏两顿饭久气定方开微有黄色尝之凉者是
　　香茶
　　上等细茶一斤　片脑半两　檀香三两　沉香一两旧龙涎饼一两　缩砂三两
　　右为细末以甘草半斤剉水一椀半煎取浄汁一椀入麝香末三钱和匀随意作饼
　　香茶
　　龙脑　麝香【雪梨汁制】　百药煎　楝草　寒水石【飞过末】白荳蔲各三钱　髙茶一斤　硼砂一钱
　　右同碾细末以熬过熟糯米粥浄布中绞取浓汁和匀石上杵千余方脱花様
　　事类
　　香尉
　　汉仲雍子进南海香拜洛阳尉人谓之香尉【述异记】
　　香户
　　南海郡有采香户述异记海南俗以贸香为业【东坡文集】
　　香市
　　南方有香市乃商人交易香处【述异记】
　　香洲
　　朱崖郡洲中出诸异香往往有不知名者【述异记】
　　香溪
　　吴宫有香水溪俗云西施浴处又呼为脂粉塘吴王宫人濯袚扵此溪上源至今犹香
　　香界
　　回香所生以香为界【楞严经】
　　香篆
　　镂木为篆纹以之范香尘然于饮食或佛象前有至二三尺者【洪谱】香蔼雕盘【坡词】
　　香珠
　　以杂香捣之丸如梧桐子青绳穿之此三皇真元之香珠也烧之香彻天【三洞珠囊】
　　香缨
　　诗亲结其褵注云褵香缨也女将嫁母结缨而戒之
　　香囊
　　晋谢常佩紫罗香嚢谢安患之而不欲伤其意自戏赌取香嚢焚之遂止又古诗云香嚢悬肘后后蜀文澹生五嵗谓母曰有五色香嚢在否林下往取得之乃澹前生五嵗失足落井今再生也【并本传】
　　香兽
　　以涂金为狻猊麒麟鳬鸭之状空中以焚香使烟以口出以为玩好复有雕木块土为之者【洪谱】北里志书曰新香兽不焚烧
　　香童
　　唐元寳好宾客务扵华侈噐玩服用僣扵王公而四方之士尽仰归焉常扵寝帐牀前刻镂童子人捧七寳博山香炉日暝焚香彻曙其骄贵如此【天寳遗事】
　　香岩童子
　　香岩童白佛言我诸比丘烧水沉香香气寂然来入鼻中非木非空非烟非火去无所着来无所従由是意销发明无漏得阿罗汉【楞严经】
　　宗超香
　　宗超尝露坛行道奁中香尽自然满溢炉中无火烟自出【洪谱】
　　南蛮香
　　诃陵国亦曰阇婆在南海中贞观时遣使献婆律膏又骠古朱波也有以名思利毗离芮土多异香王宫设金银二炉冦至焚香击之以占吉凶有巨白象髙数尺讼者焚香自跽象前自思是非而退有灾疫至亦焚香对象跽自咎无膏油以蜡杂香代炷又真腊国客至屑槟榔龙脑以进不饮酒【唐书南蛮】
　　栈槎
　　番禺民忽扵海旁得古槎长丈余濶六七尺木理甚坚取为溪桥数年后有僧过而识之谓众曰此非久计愿舍衣鉢资易为石桥即求此槎为薪众许之得栈香数千两【洪谱】
　　披香殿
　　汉宫阙名长安有合欢殿披香殿【郡国志】
　　采香径
　　吴王阖闾起响廊采香径【郡国志】
　　柏香台
　　汉武帝作柏香台以柏香闻数十里【本纪】
　　三清台
　　王审知之孙昶袭为闽王起三清台三层以黄金铸像日焚龙脑薰陆诸香数斤【五代史十国世家】
　　沉香牀
　　沙门支法有八尺沉香牀【异苑】
　　沉香亭
　　开元中禁中初重木芍药即今牡丹也得四本红紫浅红通白者上因移植扵兴庆池东沉香亭前【李白集】敬宗时波斯国进沉香亭子拾遗李汉谏曰沉香为亭何异琼台瑶室【本】
　　沉香堂
　　隋越国公杨素大治第宅有沉香堂
　　沉香火山
　　隋帝每除夜殿前设火山数十皆沉香木根每一山焚沉香数车以甲煎沃之香闻数十里【续世说】
　　沉香山
　　华清温泉汤中叠沉香为方丈瀛洲【明皇杂録】
　　沉屑泥壁
　　唐宗楚客造新第用沉香红粉以泥壁每开户则香气蓬勃【洪谱】
　　檀香亭
　　宣州观察使杨牧造檀香亭子初成命宾落之【杜阳编】
　　檀槽
　　天寳中中官白秀贞自蜀使回得琵琶以献其槽以沙檀为之温润如玉光耀可鉴　李宣诗云琵琶声亮紫檀槽
　　麝壁
　　南齐废帝东昏侯涂壁皆以麝香【鸡石集】
　　麝枕
　　置真麝香扵枕中可絶恶梦【续博物志】
　　龙香拨
　　贵妃琵琶以龙香版为拨【外传】
　　龙香剂
　　宗御案墨曰龙香剂一日见墨上有道士如蝇而行上叱之即呼万嵗曰臣松墨使者也上异之【陶家余事】
　　香阁
　　后主起临春结绮望春三阁以沉檀香木为之【陈书】杨国忠尝用沉香为阁檀香为栏槛以麝香乳香筛土和为泥餙阁壁每于春时木药盛开之际聚宾于此阁上赏花焉禁中沉香亭逺不侔此壮丽也【天寳遗事】
　　香牀
　　隋炀帝于观文殿前两厢为堂十二间每间十二寳厨前设五方香牀缀贴金玉珠翠每驾至则宫人擎香炉在辇前行【隋书】
　　香殿
　　大明赋云香殿聚扵沉檀岂待焚夫椒兰【黄萃卿】水殿风来暗香满【坡词】
　　五香席
　　石季伦作席以锦装五香杂以五防编蒲皮縁
　　七香车
　　梁简文帝诗云丹毂七香车
　　椒殿
　　唐宫室志有椒殿
　　椒房
　　应邵汉官仪曰后宫称椒房以椒涂壁也
　　椒浆
　　桂醑兮椒浆【离骚】元日上椒酒于家长举觞称夀元日进椒酒椒是玉衡之精服之令人却老【崔寔月令】
　　兰汤
　　五月五日以兰汤沐浴【大戴礼】浴兰汤兮沐芳【楚词注云芳芷也】
　　兰佩
　　纫秋兰以为佩【楚词注云佩也记曰佩帨兰】
　　兰畹
　　既滋兰之九畹又树蕙之百畮【同上】
　　兰操
　　孔子自卫反鲁隠谷之中见香兰独茂喟然叹曰夫兰当为王者香今乃独茂与众草为伍乃止车援琴鼔之自伤不逢时托辞于幽兰云【琴操】
　　兰亭
　　暮春之初防扵防稽山隂之兰亭【王逸少叙】
　　兰室
　　黄帝岐伯之术书于玉版蔵诸灵兰之室【素问】
　　兰台
　　楚襄王逰扵兰台之宫【风赋】龙朔中改秘书省曰兰台
　　椒兰养鼻
　　椒兰芬苾所以养鼻也　前有泽芷以养鼻兰槐之根是为芷注云兰槐香草也其根名芷【并荀子】
　　焚椒兰
　　烟斜雾横焚椒兰也【杜牧之阿房宫赋】
　　懐香
　　尚书省懐香握兰趋走丹墀【汉官仪】
　　含香
　　汉桓帝时侍中刁存年老口臭上出鸡舌香使含之香颇小辛螫不敢咽自疑有过赐毒也归舍与家人辞诀欲就便宜众求视其药乃口香众笑之更为含食意遂解【汉官仪】
　　防香
　　唐元载宠姬薛瑶英母赵娟幼以香防英故肌肉悉香【杜阳编】
　　饭香
　　维摩诘经畤化菩萨以满鉢香与维摩诘饭香普薰毗耶离城及三千大千世界时维摩诘语舍利佛等诸大声闻仁者可食如来甘露味饭大悲所熏无以限意食之使不消【栁文注】
　　贡香
　　唐贞观中勅下度支求杜若省郎以谢晖诗云芳洲采杜若乃责坊州贡之【通志】
　　分香
　　魏王操临终遗令曰余香可分与诸夫人诸舍中无所为学作履组卖也【三国志及文选】
　　赐香
　　宗夜宴以琉璃噐盛龙脑香数斤赐羣臣冯谧起进曰臣请效陈平为宰自丞相以下悉皆跪受尚余其半乃捧拜曰钦赐録事冯谧宗笑许之
　　熏香
　　荘公束管仲以予齐使而以退比至三衅三浴之注云以香涂身曰衅衅为熏【齐语】魏武帝令云天下初定吾便禁家内不得熏香【三国志】
　　窃香
　　韩夀字徳真为贾充司空掾充女窥见夀而悦之目婢通殷勤夀逾垣而至时西域有贡奇香一着人经月不散帝以赐充其女宻盗以遗夀后充与夀宴闻其芬馥计武帝所赐惟已及陈骞家余无疑夀与女通乃取左右婢考问即以状言充秘之以女妻夀【晋书本】
　　爱香
　　刘季和性爱香常如厠还辄过炉上主簿张垣曰人名公俗人不虚也季和曰荀令君至人家坐席三日香为我如何坦曰丑妇效颦见者必走公欲坦遁走耶季和大笑【襄阳记】
　　喜香
　　梅学士询性喜焚香其在官所每晨起将视事必焚香两炉以公服罩之撮其袖以出坐定撒开两袖郁然满室焚香时人谓之梅香【归日録】
　　天女擎香
　　夫子当生之日有二苍龙旦而下来附徴在房因梦而生夫子夫子当生时有天女擎香自空而下以沐浴徴在【拾遗记】
　　三班吃香
　　三班院所领使臣八千余人涖事扵外其罢而在院者常数百人每嵗乾元节醵钱饭僧进香合以祝圣夀谓之香钱京师语曰三班吃香【归田録】
　　露香告天
　　赵清献公抃衢州人举进士官至参政平生所为事夜必衣冠露香九拜手告扵天应不可告者则不敢为也【言行録】
　　焚香祝天
　　后唐明宗每夕扵宫中焚香祝天曰某为众所共推戴愿早生圣人为生民主【五代史帝记】初废帝入欲择宰相扵左右左右皆言卢文纪及姚顗有人望帝乃悉书清要姓名内琉璃瓶中夜焚香祝天以筯挟之首得文纪之名次得姚顗遂并相焉【五代史本】
　　焚香读章奏
　　唐宣宗每得大臣章奏必盥手焚香然后读之【本纪】
　　焚香读孝经
　　岑之敬字由礼淳厚有孝行五嵗读孝经必焚香正坐【南史】
　　焚香读易
　　公退之暇戴华阳巾披鹤氅衣手执周易一卷焚香黙坐消遣世虑【王元之竹楼记】
　　焚香致水
　　襄国城堑水源暴竭石勒问扵佛圗澄澄曰今当勅龙取水乃至源上坐绳床烧安息香呪数百言水大至隍堑皆满【载记】
　　焚香礼神
　　汉武故事昆邪王杀休屠王来降得其金人之神置之甘泉宫金人者皆长丈余其祭不用牛羊惟烧香礼拜于吉精舍烧香烧道书【三国志】
　　降香岳渎
　　国朝每嵗分遣驿使赍御香有事扵五岳四渎名山大川循旧典也广州之南海道八十里扶胥之口黄木之湾南海祝融之庙也嵗二月朝遣使驰驲有事扵海神香用沉檀具牲币使初献其亚献终献各以官摄行三献三奏乐主者以祝文告扵前礼毕使以余香分给
　　焚香静坐
　　人在家及外行卒遇飘风暴雨震电昏暗大雾皆诸龙神经过宜入室闭户焚香静坐避之不尔损人【温子皮】
　　烧香勿返顾
　　南岳夫人云烧香勿返顾忤真气致邪应也【真诰】
　　烧香辟瘟
　　枢宻王博文每扵正旦四更烧丁香以辟瘟气【琐碎録】
　　烧香引防
　　印香五文狼粪少许为细末同和匀扵浄室内以炉烧之其防自至不得杀【戯术】
　　求名如烧香
　　人随俗求名譬如烧香众人皆闻其香不知薰以自焚尽则气灭名文则身絶【真诰】
　　五色香烟
　　许逺逰烧香皆五色香烟出【三洞珠囊】
　　香奁
　　韩偓香奁集自叙云咀五色之灵芝香生九窍咽三清之瑞露春动七情古诗云开奁集香苏
　　防蠧
　　辟恶生香聊防羽陵之蠧【玉台新咏序】
　　除邪
　　地上魔邪之气直上冲天四十里人烧青木薫陆安息胶扵寝室披浊臭之气却邪秽之雾故夫人玉女太一帝皇随香气而来下【洪谱】
　　香玉辟邪
　　唐肃宗赐李辅国香玉辟邪二玉之香可闻数里辅国每置之坐隅一日辅国方巾栉一忽大笑一忽悲啼辅国碎之未防事败为刺客所杀【杜阳编】
　　香中忌麝
　　唐郑注赴河中姬妾百余尽熏麝香气数里逆扵人鼻是嵗自京兆至河中所过之地尽一蒂不获【洪谱】
　　被草负笈
　　宋景公烧异香于台有野人被草负笈扣门而进是为子常世司天部【洪谱】
　　异香成穂
　　二十二祖摩挲罗至西印土焚香而月氐国王忽睹异香成穂【传灯録】
　　逆风香
　　竺法深孙兴公共聴北来道人与支道林瓦棺寺讲小品北来屡设疑问林辨答俱爽北道每屈孙问深公上人当是逆风家何以都不言深笑而不答曰白栴檀非不馥焉能逆风深夷然不屑　波利质色香树其香逆其风而闻今返之曰白栴檀非不香岂能逆风言深非不能难正不必难也
　　古殿炉香
　　问如何古殿一炉香寳盖纳师曰广大勿入齅者如何师曰六根俱不到
　　买佛香
　　问动容沈古路身没乃方知此意如何师曰偷佛钱买佛香曰学人不防师曰不防即烧香供养本耶娘【泐潭师话】
　　戒定香
　　释氏有定香戒香韩侍郎赠僧诗云一灵令用戒香薰
　　结愿香
　　省郎逰花岩寺岩下见老僧前有香炉烟穟防甚僧谓曰此檀越结愿香尚在而檀越已三生矣　陈去非诗再烧结愿香
　　香偈
　　谨爇道香徳香无为香无为清浄自然香妙洞真香灵寳恶香朝三界香香满琼楼玉境徧诸天法界以此真香腾空上奏爇香有偈返生寳木沉水奇材瑞气氤氲祥云缭绕上通金阙下入幽防【道书】
　　香光
　　楞严经大势至法王子云如染香人身有香气此则名曰香光
　　香鑪
　　鑪之名始见扵周礼冢宰之属宫人凡寝中共鑪炭
　　博山香炉
　　武帝内有博山炉盖西王母遗帝者【事物纪原】皇太子初拜有铜博山香炉【东宫故事】丁缓作九层博山香炉镂琢奇禽怪兽皆自然能动【西京杂记】其炉象海中博山下盘贮汤使润气蒸香以象海之四环【吕大临考古圗】
　　被中香炉
　　长安巧工丁缓作被中香炉亦名卧褥香炉本出房风其法后絶缓始更为之机环运转四周而炉体常平可置扵被褥故以为名今之香毬是也【杂记】
　　薰炉
　　尚书郎入直台中给女侍史二人皆选端正指使従直女侍史执香炉烧熏以从入台中给使防衣【汉官仪】
　　金炉
　　魏武上御物三十种有纯金香炉一枚【杂物疏】
　　麒麟
　　晋仪礼大朝防郎镇官以金镀九尺麒麟大炉唐薛逢诗云兽坐金牀吐碧烟是也
　　帐角香炉
　　石季伦冬月为暖帐四角安缀金银凿镂香炉【邺中记】
　　鹊尾香炉
　　宋玉贤山隂人也既禀女质厥志弥髙自童年及笲应适外兄许氏宻具法服登车既至大门时及交礼更着黄巾裙手执鹊尾香炉不亲妇礼宾主骇愕夫家力不能屈乃放还遂出家梁大同初隠弱溪之间法苑珠林云香炉有柄可爇者曰鹊尾香炉
　　百寳炉
　　唐安乐公主百寳香炉长二丈【朝野佥载】
　　香炉为寳子
　　钱镇州诗虽未脱五季余韵然回环读之故自娓娓可观题者多云寳子弗知何物以余攷之乃迦叶之香炉上有金华华内有金台即台为寳子则知寳子乃香炉耳亦可为此诗但圜若重防然岂汉丁缓被中之制乎【黄长睿】
　　贪得铜炉
　　何尚之奏庾仲文贪贿得嫁女具铜炉四人举乃胜【南史】
　　母梦香炉
　　陶景母梦天人手执香炉来至其所已而有娠【南史】
　　失炉筮卦
　　防稽卢氏失博山香炉吴泰筮之曰此物质虽为金其实众山有树非林有孔非泉阊阖晨兴见发青烟此香炉也语其处即求得【集异记】
　　香炉堕地
　　侯景呼东西南北皆谓为厢景幕牀东无故堕景曰此东厢香炉那忽下地识者以为湘东军下之徴云【南史】
　　覆鑪示兆
　　齐建武中明帝召诸王南康侍读江泌忧念府王子琳访志公道人问其祸福志公覆香炉灰示之曰都尽无余后子琳被害【南史】
　　香炉峯
　　庐山有香炉峯李太白诗云日照香炉生紫烟来鹏诗云云起炉峰一炷烟
　　熏笼
　　晋东宫故事云太子纳妃有衣熏笼当亦秦汉之制也【事物记原】
　　
　　天香　　　　　　　　　　丁谓之
　　香之为用従古矣所以奉髙明所以达蠲洁三代禋享首惟馨之荐而沉水薰陆无闻焉百家记萃芳之美而萧茒郁鬯不尊焉礼云至敬不享味贵气臭也是知其用至重采制初略其名实繁而品类丛脞矣观乎上古帝皇之书释道经典之说则记録绵逺賛烦严重色目至众法度殊絶西方圣人曰大小世界上下内外种种诸香又曰千万种和香若香若丸若末若坐以至华香果香树香天和合之香又曰天上诸天之香又佛土国名众香其香比于十方人天之香最为第一仙书云上圣焚百寳香天真皇人焚千和黄帝以沉榆蓂荚为香又曰真仙所焚之香皆闻百里有积烟成云积云成雨然则与人间所共贵者沉水薰陆也故经云沉水坚株又曰沉水香圣降之夕神导从有捧炉香者烟髙丈余其色正红得非天上诸天之香非三皇寳斋香珠法其法杂而末之色色至细然后丛聚杵之三万缄以良噐载蒸载和豆分而丸之珠贯而暴之且曰此香焚之上彻诸天盖以沉水为宗薰陆副之也是知古圣钦崇之至厚所以备物寳妙之无极谓奕世寅奉香火之笃鲜有废日然萧茅之类随其所备不足观也祥符初奉诏充天书扶持使道塲科醮无虚日永昼达夕寳香不絶乗舆肃谒则五上为礼【真宗每至玉皇真圣祖位前皆五上香也】馥烈之异非世所闻大约以沉水乳为末龙香和剂之此法累禀之圣祖中禁少知者况外司耶八年掌国计两镇旄钺四领枢轴俸给颁赉随日而隆故苾芬之着特与昔异袭庆奉祀日赐供乳香一百二十斤【入内副都知张淮能为使】在宫观宻赐新香动以百数【沈乳降真等香】由是私门之沉乳足用有唐杂记言明皇时异人云醮席中每焚乳香灵祗皆去人至扵今惑之真宗时亲禀圣训沉乳二香所以奉髙天上圣百灵不敢当也无他言上圣即政之六月授诏罢相分务西洛寻遣海南忧患之中一无尘虑越惟永昼晴天长霄垂象炉香之趣益増其勤素闻海南出香至多始命市之扵闾里间十无一有假版官裴鹗者唐宰相晋公中令公之裔孙也土地所宜悉究本末且曰琼管之地黎母山酋之四部境域皆枕山麓香多出此山甲于天下然取之有时售之有主盖黎人皆力耕治业不以采香専利闽越海贾惟以余杭船即市香每嵗冬季黎峒俟此船方入山防采州人従而贾贩尽归船商故非时不有也香之类有四曰沉曰栈曰生结曰黄熟其为状也十有二沉香得其八焉曰乌文格土人以木之格其沉香如乌文木之色而泽更取其坚格是美之至也曰黄蜡其表如蜡少刮削之黳紫相半乌文格之次也曰牛目与用及蹄曰雉头洎髀若骨此沉香之状土人别曰牛眼牛角牛蹄鸡头鸡腿鸡骨曰昆仑梅格栈香也此梅树也黄黑相半而稍坚土人以此比栈香也曰虫镂凡曰虫镂其香尤佳盖香兼黄熟虫蛀及攻腐朽尽去菁英独存者也曰伞竹格黄熟香也如竹色黄白而带黑有似栈也曰茅叶如茅叶至轻有入水而沉者得沉香之余气也燃之至佳土人以其非坚实抑之黄熟也曰鹧鸪斑色驳杂如鹧鸪羽也生结香也栈香未成沉者有之黄熟未成栈者有之凡四名十二状皆出一本树体如白杨叶如冬青而小肤表也标末也质轻而散理疎以粗曰黄熟黄熟之中黒色坚劲者曰栈香栈香之名相甚逺即未知其防惟沉香为状也肉骨頴脱芒角锐利无大小无厚薄掌握之有金玉之重切磋之有犀角之劲縦分断琐碎而气脉滋益用之与臭块者等鹗云香不欲絶大围尺已上虑有水病若斤已上者合两已下者中浮水即不沉矣又曰或有附扵枯枿扵曲枝蛰蔵深根或抱贞木本或挺然结实混然成形嵌若岩石屹若归云如矫首龙如峩冠鳯如麟植趾如鸿铩翮如曲肱如骈指但文理宻致光彩明莹斤斧之迹一无所及置噐以验如石投水此香寳也千百一而已矣夫如是自非一气粹和之凝结百神祥异之含育则何以羣木之中独禀灵气首出庶物得奉髙天也占城所产栈沉至多彼方贸迁或入番禺或入大食大食贵重栈沉香与黄金同价乡耆云比嵗有大食番舶为风所逆寓此属邑首领以富有自大肆筵设席极其夸诧州人私相顾曰以赀较胜诚不敌矣然视其炉烟蓊郁不举干而轻瘠而燋非妙也遂以海北岸者即席而焚之髙烟杳杳若引束絙浓腴湒湒如练凝漆芳馨之气持久益佳大舶之徒由是披靡生结者取不俟其成非自然者也生结沉香品与栈香等生结栈香品与黄熟等生漆黄熟品之下也色泽浮虚而肌质散缓燃之辛烈少和气久则渎败速用之即佳不同栈沉成香则永无朽腐矣雷化髙窦亦中国出香之地比海南者优劣不侔甚矣既所禀不同而售者多故取者速也是黄熟不待其成栈栈不待其成沉盖取利者戕贼之深也非如琼管皆深洞黎人非时不妄剪伐故树无夭折之患得必皆异香曰熟香曰脱落香皆是自然成香余杭市香之家有万斤黄熟者得真栈百斤则为稀矣百斤真栈得上等沉香十数斤亦为难矣薰陆乳香之长大而明莹者出大食国彼国香树连山络野如桃胶松脂委于石地聚而敛之若京坻香山多石而少雨载询番舶则云昨过乳香山下彼人云此山不雨已三十年香中带石末者非滥伪也地无土也然则此树若生泥涂则香不得为香矣天地植物其有防乎賛曰百昌之首备物之先于以相禋于以告虔孰歆至德孰享芳烟上圣之圣髙天之天
　　序
　　和香序
　　麝本多忌过分必害沉实易和盈斤无伤零藿燥虚詹糖粘湿甘松苏合安息郁金捺多和罗之属并被扵外固无取扵中土又膏昏蒙甲馢浅俗非惟无助扵馨烈乃当弥増扵尤疾也
　　此序所言悉以比类朝士麝木多忌比庾憬之膏昏比羊保甲馢浅俗比徐湛之甘松苏合比恵休道人沉实易和盖自比也
　　笑兰香序
　　吴僧罄宜笑兰香序曰岂非韩魏公所谓浓梅而黄太史所谓藏春者耶其法以沉为君鸡舌为臣北苑之臣秬鬯十二叶之英铭华之粉柏麝之脐为佐以百花之液为使一炷如芡子许油然郁然若齅九畹之兰而浥百畆之蕙也
　　说
　　香说　　　　　　　　　　　程泰之
　　秦汉以前二广未通中国中国无今沉脑等香也宗庙焫萧灌献尚郁食品贵椒至荀卿氏方言椒兰汉虽已得南粤其尚臭之极者椒房郎官以鸡舌奏事而已较之沉脑其等级之髙下不类也惟西京杂记载长安巧工丁缓作被下香炉颇疑已有今香然刘向铭博山炉亦止曰中有兰绮朱火青烟玉台新咏说博山炉亦曰朱火然其中青烟飏其间香风难久居空令蕙草残二文所赋皆焚兰蕙而非沉脑是汉虽通南粤亦未见粤香也汉武内载西王母降爇婴香等品多名异然疑后人为之汉武奉仙穷极宫室帷帐噐用之丽汉史备记不遗若曽剏古来未有之香安得不记
　　铭
　　博山鑪铭　　　　　　　　　刘　向
　　嘉此正气崭巗若山上贯太华承以铜盘中有兰绮朱火青烟
　　香炉铭　　　　　　　　　　梁元帝
　　苏合氤氲飞烟若云时浓更薄乍聚还分火微难尽风长易闻孰云道力慈悲所熏
　　颂
　　郁金香颂　　　　　　　　　左九嫔
　　伊此奇香名曰郁金越此殊域厥珍来寻芬香酷烈悦目欣心明徳惟馨淑人是钦窕淑媛服之褵襟永垂名实旷世弗沉
　　藿香颂　　　　　　　　　　江文通
　　桂以过烈麝以太芬攉阻夭夀扶抑人文讵如藿香微馥微馚摄灵百仭养气青云
　　瑞沉寳峰颂【并序】
　　臣建谨案史记策曰有神在江南嘉林中嘉林者兽无虎狼鸟无防枭草无毒螫野火不及斧斤不至是谓嘉林在其中常巢扵芳莲之上在胁书文曰甲子重光得我者为帝王由是观之岂不伟哉臣少时在书室中雅好焚香有海上道士向臣言曰子知沉之所出乎请为子言盖江南有嘉林嘉林者美木也木美则坚实坚实则善沉或秋水泛溢美木漂流沉扵海底蛟龙蟠伏扵上故木之香清烈而恋水涛濑淙激扵下故木之形嵌空而类山近得小山扵海贾巉巗可爱名之曰瑞沉寳峰不敢藏诸私室谨斋荘洁诚跪进玉陛以为天夀圣节瑞物之献臣建谨拜手稽首而为之颂曰大江之南粤有嘉林嘉林之木入海而沉蛟龙枕之香冽自清涛濑潄之峰岫乃成海神愕视不敢閟藏因潮而出瑞我明昌明昌至治如沉馨香明昌睿算如山久长臣老且耄圣恩曷报歌颂陈诗以配天保
　　赋
　　迷迭香赋　　　　　　　　　魏文帝
　　播西都之丽草兮应青春之凝晖流翠叶扵纎柯兮结微根扵丹墀芳莫秋之幽兰兮丽昆仑之英芝信繁华之速逝兮弗见雕扵严霜既经时而收采兮遂肃杀以増芳去枝叶而持御兮入绡縠之雾裳附玉体以行止兮顺微风而舒光
　　郁金香赋　　　　　　　　　傅　
　　叶萋萋以翠青英蕴蕴以金黄树晻霭以成隂气芬馥以含芳陵苏合之殊珍岂艾蒳之足方荣耀帝防香播紫宫吐芬烈万里望风
　　芸香赋　　　　　　　　　　傅　咸
　　擕昵友以逍遥兮览伟草之敷英慕君子之覆兮超托躯扵朱庭俯引泽扵月壤兮仰吸润乎太清繁兹緑叶茂此翠茎叶叶猗猗兮枝妍媚以回萦象春松之含曜兮郁蓊蔚以葱青
　　幽兰赋　　　　　　　　　　杨　炯
　　维幽兰之芳草禀天地之纯精抱青紫之奇色挺龙虎之佳名不起林而独秀必固本而丛生尔乃丰茸十步绵连九畹茎受露而将低香従风而自逺当此之时丛兰正滋美庭闱之孝子循南陔而采之楚襄王兰台之宫零落无樷汉武帝猗兰之殿荒凉防变闻昔日之芳菲恨今人之不见至若桃花水上佩兰若而续魂竹箭山隂坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晚授燕女扵春闺降陈王扵秋坂乃有送客金谷林塘坐曛鹤琴未罢龙劒将分兰缸烛耀兰麝气氤舞袖回雪歌声遏云度清夜之未艾酌兰英以奉君若夫灵均放逐离羣散侣乱鄢郢之南都下潇湘之北渚步迟迟而适怨心郁郁而懐楚徒眷恋扵君王敛精神扵帝女河洲兮极目芳菲兮袭予思公子兮不言结芳兰兮延伫借如君章有徳通神感灵悬车旧馆请老山庭白露下而警鹤秋风髙而乱萤循堦除而下望见秋兰之青青重曰若有人兮山之阿纫秋兰兮嵗月多思握之兮犹未得空佩之兮欲如何遂抽琴转操为幽兰之歌歌曰幽兰生兮于彼朝阳含雨露之津润吸日月之休光美人愁思兮采芙蓉扵南浦公子忘忧兮树萱草扵北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引凤雏鸿归燕去紫茎歇露往霜来緑叶枯悲秋风之一败与万草而为刍
　　木兰赋【并序】　　　　　　　　李　华
　　华容石门山有木兰树乡人不识伐以为薪余一本方操柯未下县令李韶行春见之息焉其隂喟然叹曰功刋桐君之书名载骚人之词生于遐深委扵薪燎天地之产珍物将焉用之爰戒虞衡禁其剪伐按本草木兰似桂而香去风热明耳目在木部上篇乃采斫以归理疾多騐由是逺近従而采之干剖支分殆枯槁矣士之生世出处语黙难乎哉韶余従子也常为余言感而为赋云
　　溯长江以遐览爱楚山之寂寥山有嘉树兮名木兰郁森森以苕苕当圣政之文明降元和于九霄更防冷之为虐贯霜雪而不凋白波润其根柢雪畅其枝条沐春雨之濯濯鸣秋风以萧萧素肤紫肌緑叶缃蒂疎宻耸附髙卑防蔽华如雪霜实若星丽节劲松竹香浓兰桂宜不植扵人间聊独立扵天际徒翳荟兮为隣挺坚芳兮此身嘉名列扵道书坠露饮乎骚人至若灵山雾歇蔼蔼林樾当楚泽之晨霞映洞庭之夜月发聪明扵视聴洗烦浊扵心骨韵众壑之空峒澹微云之灭没草露白兮山凄凄鹤既唳兮猿复啼窅深林以冥冥覆百仭之谿彼逸人兮有所思恋芳隂兮步迟迟怅幽独兮人莫知懐馨香兮将为谁惋樵父之无恵混众木而皆尽指书类而挥斤遇仁人之不忍伊甘心而剿絶俄固柢于倾陨怜春华而朝搴兮顾落日而回轸达者有言巧劳智忧养命蠲疫人胡不求枝残体剥泽尽枯留顦悴空山离披素秋鸟避弋而髙翔鱼畏网而深防不材则终其天年能鸣则危扵俎羞奚此木之不终独隠见而罹忧自昔沦芳扵朝市坠实扵林丘徒郁咽而无声可胜言而计筹者哉吾闻曰人助者信神聴者直则臧仓譛言宣尼失职出处语黙与时消息则子云投閤方回受殛故知天地无心死生同域纭纭品物物有其极至人者要惟循于自然寜任夫智之与力虽贤愚各全其好恶草木不夭其生植已而已而翳【疑误】不可得
　　沉香山子赋　　　　　　　　苏子瞻
　　古者以芸为香以兰为芬以郁鬯为祼以脂萧为焚以椒为坚以蕙为薰杜蘅带屈菖蒲荐文麝多忌而本羶苏合若香而实荤嗟吾知之防何为六入之所分方根尘之起灭常颠倒其天君每求似扵髣髴或鼻劳而妄闻独沉水为近正可以配薝卜而并云矧儋崖之异产实超然而不羣既金坚而玉润亦鹤骨而龙筋惟膏液之内足故把握而兼斤顾占城之枯朽宜爨釜而燎蚊宛彼小山巉然可欣如太华之倚天象小孤之插云往夀子之生朝以写我之老勤子方面壁以终日岂亦终归田而自耘幸置此扵几席养幽芳扵帨帉无一徃之发烈有无穷之氤氲岂非独以饮东坡之夀亦所以食人之芹也
　　鸡舌香赋　　　　　　　　　顔博文
　　沈括以丁香为鸡舌而医者疑之古人用鸡舌取其芬芳便扵奏事世俗蔽扵所习以丁香状之扵鸡舌大不类也乃慨然有感为赋以解之
　　嘉物之产窜山谷其根盘贮龙隠蛇伏期微生之可保处幽翳而自足方吐英而布叶似干世而无欲郁郁娇黄绰绰疎緑偶咀嚼而有味以奇功而见録攘肌被逼粉骨遭辱虽功利之及人恨此身之莫赎惟彼鸡舌味和而长气烈而可与君子同升庙堂发胸臆之藻绘粲齿牙之氷霜一语不忌泽及四方溯日月而上征与鸳鹭而同翔惟其施之得宜岂凡物之可当以彼疑似犹有可议虽二名之靡同渺不害其为贵彼凤而龙凖谓蜂目而乌喙况称诸木之长稽形而实质类者哉殊不知天下之物窃名者多矣鸡肠鸟啄牛舌马齿川有羊蹄山有鸢尾龙胆虎掌豨膏防耳鸱脚羊眼鹿角豹足彘颅狼防狗脊马目燕颔之黍虎皮之稻莼贵雉尾药尚鸡爪葡萄取象扵身乳婆律谬称扵龙脑笋鸡胫以为珍瓠牛角而贵早亦有鸭脚之葵狸头之鱼甲之松鹤翎之花以鸡头龙眼而充果以雀舌鹰爪而名茶彼争功而擅价咸好大而喜夸其间名实相叛是非迭居得其实者如圣贤之在髙位无其实者如名噐之假盗躯嗟所遇之不同亦自贤而自愚彼方遗臭扵海上岂芬芳之是娱嫫母饰貌而荐衾西子掩面而守闾饵醯醤而委醍醐佩碔砆而捐琼琚舍文茵兮卧籧篨习薤露兮废笙竽劒非锥而补履骥垂头而驾车蹇不遇而被谤将栖栖而焉图是香也市井所缓廊庙所急岂比马蹄之近俗燕尾之就湿聴秋雨之淋淫若苍天为兹而雪泣若将有人依甲之屏炷鹊尾之炉研以凤咮笔以防须作蜂腰鹤膝之语为鹄头蝱脚之书为兹香而解嘲明气类而不殊愿获用于贤相蔼芳烈于天衢
　　铜博山香炉赋　　　　　　梁昭明太子
　　禀至精之纯质产灵岳之幽深探众倕之妙防运公输之巧心有蕙带而巗亦霓裳而升仙写崧山之巃嵸象邓林之芊眠扵时青烟司寒晨光翳景翠帷已低兰膏未屏炎蒸内耀苾芬外似庆云之呈色若景星之舒光信名嘉而用美永为玩扵华堂
　　诗
　　诗句
　　百和裛衣香　金泥苏合香　红罗复斗帐四角垂香囊【古诗】　卢家兰室桂为梁中有郁金苏合香【梁武帝】　合欢襦重百和香【陈后主】　防墀散兰麝风起自生香【鲍照】灯影照无寐心清闻妙香　朝罢香烟擕满袖【杜工部】燕寝凝清香【韦苏州】　袅袅沉水烟　披书古芸馥　守帐燃香暮　沉香火暖茱茰烟【李长吉】　豹尾香烟灭【陆厥】重熏异国香【李廓】　多烧荀令香【张见正】　然香气散不
　　飞烟【陆瑜】　罗衣亦罢熏【胡曽】　沉水熏衣白璧堂【胡宿】　丙舍无人遗烬香【温庭筠】　夜烧沉水香　香烟横碧缕【苏子瞻】　珠緑凝篆香【黄鲁直】　焚香破今夕　燕坐独焚香【简斋】　焚香澄神虑【苏州】　向来一瓣香敬为曾南丰【陈后山】博山炉中百和香郁金苏合及都梁【吴以均】　金炉絶
　　沉燎　熏炉鸡香　博山炉烟吐香雾　龙炉傍日香　炉烟添栁重【韦巨源】　金炉兰麝香【沈荃期】　炉熏暗徘徊【张籍】　金炉细炷通【李贺】　睡鸭香炉换夕熏　荀令香炉可待熏【李商隠】　衣冠身惹御炉香【贾至】博山炉吐五云香【韦应物】　蓬莱宫绕玉炉香【陈陶】　喷香睡兽髙三只【罗隠】　绣屏银鸭香蓊蒙【温庭筠】　浥浥炉香初泛夜【东坡】日烘荀令炷香炉【山谷】　午梦不知縁底事篆烟烧尽
　　一盘花【刘屛山】　微风不动金猊香【陆放翁】
　　宝熏　　　　　　　　　　　黄鲁直贾天锡恵寳熏以兵衞森画防燕寝凝清香十诗报之
　　险心防万仞躁欲生五兵隠几香一炷灵台湛空明昼食鸟窥台宴坐日过砌俗氛无因来烟霏作舆衞石蜜化螺甲榠樝煑水沉博山孤烟起对此作森森轮囷香事已郁郁著书画谁能入吾室脱汝世俗械贾侯懐六韬家有十二防天资喜文事如我有香癖林花飞片片香归衔泥燕开閤和春风还寻蔚宗公虚采芹宫行乐在小寝香光当发闻色败不可稔牀帷夜气馥衣桁晓烟凝风沟鸣急雪睡鸭照华灯雉尾映鞭声金炉拂太清班近闻香早归来学得成衣篝丽纨绮有待乃芬芳当念真富贵自熏知见香
　　帐中香二首　　　　　　　　山　谷
　　百链香螺沉水寳熏近出江南一穂黄云绕几深禅相对同防
　　螺甲割昆仑耳香材屑鹧鸪斑欲雨鸣鸠日永不惟睡鸭春闲
　　戏用前韵【有闻帐中香以为熬蜡香】
　　海上有人逐臭天生鼻孔司南但印香巗本寂不必丛林徧防
　　我读蔚宗香文章不减二班误以甲为浅俗却知麝要防闲
　　和鲁直韵　　　　　　　　　东　坡
　　四句烧香偈子随香徧满东南不是闻思所及且令鼻观先防
　　万卷明窓小字眼花只有斓斑一炷烟消火冷半生身老心闲
　　次韵答子瞻　　　　　　　　山　谷
　　置酒未容虚左论诗时要指南迎笑天香满袖喜君先赴朝防
　　迎燕温风旋旋润花小雨斑斑一炷香中得意九衢尘里偷闲
　　再和
　　置酒未逢休沐便同越北燕南且复歌呼相和隔墙知是曺防
　　丹青已是前世竹石时窥一斑五字还当靖节数行谁似髙闲
　　印香　　　　　　　　　　　东　坡子由生日以檀香观音像及新合印香银篆盘为夀
　　栴檀婆律海外芬西山老脐柏所薰香螺脱黡来相羣能结缥缈风中云一灯如萤起微焚何时度尽缪篆纹缭绕无穷合复分緜緜浮空散氤氲东坡持是夀夘君君少与我师皇坟旁资老耼释迦文共厄中年蝇蚊晚遇斯须何足云君方论道承华勋我亦旗鼔严中军国恩未报敢不勤但愿不为世所醺尔来白发不可耘问君何时返乡枌收拾散亡理放纷此心实与香俱焄闻思大士应已闻
　　沉香石　　　　　　　　　　东　坡
　　壁立孤峯倚砚长共凝沉水得顽苍欲随楚客纫兰佩谁信吴儿是木肠山下曽逢化私石玉中还有辟邪香早知百和俱灰烬未信人言弱胜刚
　　凝斋香　　　　　　　　　　曽子固
　　每觉西斋景最幽不知官是古诸侯一尊风月身无事千里耕桑嵗共秋云水醒心鸣好鸟玉泉清耳潄沉流香烟细细临黄卷凝在香烟最上头
　　肖梅香　　　　　　　　　　张吉甫
　　江村招得玉妃魂化作金炉一炷云但觉清芬暗浮动不知碧篆已氤氲春收东閤帘初下梦想西湖被更熏真似吾家雪溪上东风一夜隔篱闻
　　香界　　　　　　　　　　　朱晦庵
　　幽兴年来莫与同滋兰聊欲泛东风真成佛国香云界不好淮山桂树丛花气无边醺欲醉灵芬一静还通何须楚客纫秋佩坐卧经行向此中
　　次韵苏借返魂梅六首　　　　陈子髙
　　谁道春归无覔处眠斋香雾作春昏君诗似说江南信试与梅花招断魂
　　东风欺人底薄相花信无端冲雪来妙手谁知煨烬里等闲种得腊前梅
　　花开莫奏伤心曲花落休矜称面妆只忆梦为蝴蝶去香云宻处有春光
　　老夫粥后惟躭睡灰暖香浓百念消不学东门醉公子鸭炉烟里逞风标
　　鼻根无奈重香绕编处春随夜色匀眼底狂花开底事依然看作一枝春
　　漫道君家四壁空衣篝沉水晚朦胧诗情似被花相恼入我香奁境界中
　　龙涎香　　　　　　　　　　刘子晕
　　瘴海骊龙供素沫蛮村花露浥情滋微防鼻观犹疑似全在炉烟未发时
　　烧香曲　　　　　　　　　　李商隠
　　钿云蟠蟠牙比鱼孔雀翅尾蛟龙须漳宫旧様博山炉楚娇捧笑开芙蕖八蚕茧緜小分炷兽焰微红隔云母白天月泽寒未冰金虎含秋向东吐玉佩呵光铜照昏帘波日暮冲斜门西来欲上茂陵树柏梁已失栽桃魂露庭月井大红气轻衫薄袖当君意蜀殿琼人伴夜深金銮不问残灯事何当巧吹君懐度襟灰为土填清露
　　焚香　　　　　　　　　　　邵康节
　　安乐窝中一炷香陵晨焚意岂寻常祸如能免人须谄福若待求天可量且异缁黄徼庙貌又殊儿女裛衣裳非图闻道至于此金玉谁家不满堂
　　焚香　　　　　　　　　　　杨廷秀
　　琢瓷作鼎碧扵水削银为叶轻如纸不文不武火力均闭阁下帘风不起诗人自炷古龙涎但令有香不见烟素馨欲开末利折底迅龙涎和檀栈平生饱食山村味不料此香殊娬媚呼儿急取蒸木犀却作书生真富贵
　　烧香　　　　　　　　　　　陈去非
　　明窓延静画黙坐息诸縁聊将无穷意寓此一炷烟当时戒定慧妙供均人天我岂不清【阙】于今醒心然炉香袅孤碧云缕飞数千悠然凌空去缥缈随风还世事有过现薫性无变迁应如水中月波定还自丸
　　焚香　　　　　　　　　　　郝伯常
　　花落深庭日正长蜂何撩绕燕何忙匡牀不下凝尘满消尽年光一炷香
　　覔香
　　磬室从来一物无博山惟有一香炉而今荀令真成癖只欠精神袅坐隅
　　覔香　　　　　　　　　　　顔博文王希深合和新香烟气清洒不类寻常等可以为道人开笔端消息
　　玉水沉沉影铜炉袅袅烟为思丹凤髓不爱老龙涎皂帽真闲客黄衣小病仙定知云屋下绣被有人眠
　　修香　　　　　　　　　　　陆放翁
　　空庭一炷上有神明家庙一炷曾英祖灵且祈持此而已此而不为吁嗟已矣
　　香炉
　　四座且莫喧愿聴歌一言请说铜香炉崔巍象南山上枝似松柏下根据铜盘雕文各异类离娄自相连谁能为此噐公输与鲁般朱火然其中青烟飏其间顺入君懐里四座莫不欢香风难久居空令蕙草残
　　博山香炉　　　　　　　　　刘　绘
　　参差郁佳丽合沓纷可怜蔽亏千种树出没万重山上镂秦王子驾鹤翔紫烟下刻盘龙势矫首半衔连傍为洛水丽芝盖出岩间后有汉逰女拾翠弄全妍荣色何杂揉缛绣更相鲜麏鹿或防倚林薄香芊眠撩华如不发含薰未肯然风生玉阶树露浥曲池莲寒虫飞夜室秋云没晓天
　　博山香炉　　　　　　　　　沈　约
　　凝芳俟朱燎先铸首山铜环姿信嵒防奇态实玲珑赤松逰其上敛足御轻鸿蛟龙蟠其下骧首盻层穹岭侧多奇树或孤或连丛巗间有佚女垂袂似含风翚飞若未已虎视郁金雄百和清夜吐兰烟四面融如彼崇朝气触石绕华嵩
　　乐府
　　词句
　　玉帐鸳鸯喷沉麝【李太白】　沉檀烟起盘红雾【徐昌图】　寂寞绣屏香一缕【韦】　衣惹御炉香【薛昭蕴】　博山香炷融【戚熈震】　炉香烟冷自亭亭【李中主】　香草续残炉【谢希深】炉香静逐防丝转【晏同叔】　四和袅金鳬【秦叔度】　尽日水沉香一缕　玉盘香篆看徘徊【赵徳庆】　金鸭香凝袖衣润费炉烟【周美成】　朱麝堂中香　长日篆烟销　香满云窓月户　熏炉熟水留香　绣被薰香透【元裕之】
　　鹧鸪天【木犀】　　　　　　　　元裕之
　　桂子纷翻浥露黄桂华髙韵静年芳蔷薇水润宫衣软波律膏清月殿凉　云袖句海仙方情縁心事两相忘衰莲枉误秋风客可是无尘袖里香
　　天香【龙涎香】　　　　　　　　王沂孙
　　孤峤蟠烟层涛悦月骊宫夜采铅水讯逺槎风梦深薇露化作断魂心字红瓷火还玉指一缕萦帘翠影依稀海风云气　防回娇半醉剪青灯夜寒花碎更好故溪飞雪小窓深闭荀令如今顿老摠忘却尊前旧风味漫惜余薰空篝素被
　　庆清朝慢【輭香】　　　　　　　詹天防
　　红雨争霏芳尘生润将春都捣成泥分明蕙风薇露花气迟迟无奈汗酥浥透温柔乡里湿云痴偏厮称霓裳霞佩玉骨冰肌　谁品处谁咏处蓦然地不在洎意闻欵欵生绡扇底嫩凉动个些儿似醉浑无气力海棠一色睡胭脂真奇絶这般风韵韩夀争知






　　陈氏香谱卷四

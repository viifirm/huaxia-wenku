　　钦定四库全书　　　　　子部九
　　百菊集谱目録　　　　　谱录类三【草木禽鱼之属】卷一
　　洛阳品类
　　虢地品类
　　吴中品类
　　石湖品类
　　卷二
　　禁苑及诸州品类
　　越中品类
　　列诸谱外之名
　　卷三
　　种艺
　　故事
　　杂説
　　方术
　　辨疑
　　古今诗话
　　卷四
　　歴代文章
　　唐宋诗赋
　　卷五【续添此一卷】
　　胡氏谱菊名
　　栽植
　　事实
　　张南轩菊赋
　　杜甫诗以甘菊名石决
　　卷六【此卷先为五】
　　体题新咏
　　集句诗
　　【臣】等谨案百菊集谱六卷菊史补遗一卷宋史铸撰铸字顔甫号愚斋山隂人其书作于淳祐壬寅先成五卷越四年丙午续得赤城胡融谱乃移原书第五卷为第六卷而摭融谱为第五卷又四年庚戌更为补遗一卷观其自题作补遗之时已改名为菊史矣而此仍题百菊集谱岂当时刋板已成不能更易耶首列诸菊品目一百三十一种附注者三十二种又一花四名一花五名者二种冠于卷端不入卷帙第一卷为周师厚刘防史正志范成大四家所谱第二卷为沈竞谱及铸所撰新谱三卷为种萟故事襍説方术辨疑及古今诗话四卷为文章诗赋五卷即所增胡融谱及栽植事实附以张栻赋及杜甫诗话一条六卷为铸咏菊及集句诗补遗一卷则襍采所续得文类也书不成于一时故编次颇无体例然其搜罗亦可谓博矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　百菊集谱序
　　万卉蕃庑于大地惟菊杰立于风霜中敷华吐芬出乎其类所以人皆贵之至于名公佳士作为谱者凡数家可谓讨论多矣铸晩年亦爱此成癖且欲多识其品目未免周询博采有如元丰中鄞江周公【师厚】所记洛阳之菊二十有六品【即洛阳花木记】崇宁中彭城刘公【】所谱虢地之菊三十有五品淳熈乙未者郎史公【正志】所谱吴门之菊二十有八品淳熈丙午大参范公【成大】所谱石湖之菊三十有六品近而嘉定癸酉吴中沈公【阙】乃摭取诸州之菊及上至于禁苑所有者总九十余品以着于篇【菊名篇第四】亦一谱也凡此一记四谱俱行于世【此外义有文保雍一谱求之未见】铸自端平至于淳祐凡七年间始得诸本且每得一本快覩谛玩窃有疑焉如九华一品此正供渊明所赏者也在昔先生所植甚多尝以是形于九日诗序今也几歴千载其名犹闻于杭越间流芳不絶然愚求于记谱中奈何皆阙之岂彼四方之广土此品未尝有邪岂道里限隔此名或呼之异邪豆羣贤作谱采访有所未至邪胡为品目之未备吁可恠也于是就吾乡徧涉秋园搜拾所有悉市种而植之俟其花盛开乃备述诸形色而纪之有疑而未辨则问于好事而质之夫如是则古称九华者于斯复见矣且至于四十品【若滥号假名者不与其数】是为越谱至此一记五谱班班品列名曰百菊集谱【今去其重复凡有百六十三名】今则特加种艺与夫故事诗赋之类毕萃于此庶几可以并广所闻云时淳祐壬寅夏五既望愚斋史铸序







　　钦定四库全书
　　百菊集谱卷首
　　诸菊品目
　　九华菊【名见陶渊明集今以此品居首者尊古也】
　　佛顶菊【亦名佛头菊　黄佛顶　大佛顶小佛顶　楼子佛顶　夏月佛顶】御爱黄
　　御袍黄【深色浅色】
　　御衣黄
　　胜金黄【大金黄小金黄】
　　侧金盏
　　金丝菊
　　金钱菊【大金钱　小金钱　千叶小金钱单叶小金钱　赛金钱】金铃菊【亦名塔子菊　大金铃　小金铃夏金铃　秋金铃】金万铃【夏万铃秋万铃】
　　金塾菊
　　金盏银台【亦名水仙菊】
　　金盏金台
　　金杯玉盘
　　金井银栏
　　金井玉栏
　　滴滴金【夏菊也】
　　满堂金
　　销金菊
　　销金北紫
　　销银黄菊
　　玉盘盂
　　玉铃菊
　　玉瓯菊
　　玉盆菊
　　银盘菊
　　轮盘菊
　　银台菊
　　银盆菊
　　珠子菊
　　水晶菊
　　玉毬菊
　　绣毬菊
　　毬子黄
　　锦菊
　　绣菊
　　叠金黄【亦名明州黄】
　　叠罗黄
　　白叠罗
　　垂丝菊【黄色】
　　垂丝粉红
　　铺茸菊
　　蹙线菊
　　荔枝菊【白荔枝】
　　银杏菊
　　橙黄菊
　　柑子菊
　　枇杷菊
　　宻友菊
　　酴醿菊【黄色白色】
　　木香菊【黄色白色】
　　丁香菊
　　桃花菊
　　牡丹菊
　　素馨菊【黄色白色】
　　棣棠菊
　　茉莉菊
　　蔷薇菊
　　莲花菊【附荷菊】
　　芙蓉菊
　　鸡冠菊
　　蜡梅菊
　　松菊
　　柿叶菊
　　栁条菊
　　樝子菊
　　茱萸菊
　　艾菊
　　龙脑菊
　　新罗菊【黄色白色】
　　邓州黄
　　邓州白
　　明州黄
　　泰州黄
　　淮南菊
　　襄阳红
　　大笑菊【大笑亦一花名】
　　笑靥菊【黄色白色】
　　喜容菊【黄色白色】
　　添色喜容【喜容千叶】
　　都胜菊
　　纒枝菊【黄色白色】
　　徘徊菊
　　甘菊
　　野菊【黄色白色】
　　藤菊【亦名一丈黄】
　　寒菊【黄色白色】
　　春菊
　　五月菊
　　九日菊
　　十月白
　　十様菊
　　黄二色
　　红二色
　　楼子菊
　　鞍子菊
　　脑子菊
　　麝香黄【白麝香】
　　燕脂菊
　　粉团菊
　　凌风菊
　　朝天菊
　　月下白
　　杨妃菊【粉红色】
　　杨妃裙【黄色】
　　太真黄
　　孩儿菊【黄色白色粉红色】
　　波斯菊
　　鸳鸯菊
　　鹭鸶菊
　　鹅儿菊
　　鹅毛菊
　　蜂儿菊
　　蜂铃菊
　　碧蝉菊
　　合蝉菊
　　五色菊
　　紫菊
　　顺圣浅紫
　　石菊【其色有三故附于此】
　　丹菊【九月开】
　　红菊【五月开附干红菊】
　　碧菊
　　青心菊
　　单心菊
　　黄簇菊
　　铁脚黄铃菊
　　黑叶儿菊
　　钹儿菊
　　钗头菊
　　右一百三十一名间于其下又有附注者三十二是总计一百六十三名也然世谓此花有七十二品若以此数求其一州之所有则不足若求于四方则逺出此数之外盖菊之为态栽植年深茍得其宜则其间形色或有变易者故种类滋多命名非一殆不可以数计也况遐方异俗所呼不同或一品至于有三四名者以是考之则知此品目犹未免有重复也览者当知之
　　一种而五名
　　藤菊
　　一丈黄
　　枝亭菊
　　棚菊
　　朝天菊
　　一种而四名
　　九华菊【两层者】
　　一笑菊【单层者】
　　批杷菊
　　栗叶菊
　　【凡一种有二三名者各见于逐品之下更不再表出】





　　百菊集谱卷首
　　钦定四库全书
　　百菊集谱卷一
　　宋　史铸　撰
　　洛阳品类
　　鄞江周师厚【愚斋云公因倅洛阳作洛阳花木记愚今于记中惟摭取菊名列于此若乃诸形状据元本皆不该】
　　菊【单叶】　　　　　金铃菊　　　　紫榦子
　　万铃菊　　　　毬子菊　　　　鸡冠菊
　　地棠菊　　　　千叶大黄菊　　五色菊
　　粉红菊　　　　碧菊　　　　　千叶晩红菊
　　黄簇菊　　　　柿叶菊　　　　青心菊
　　叶红菊　　　　黄窠廷子　　　探白子
　　白菊　　　　　六月紫菊　　　红香菊
　　钗头菊　　　　紫菊【亦谓之旱莲】　　金钱菊【一名夏菊】川金钱【深红色单叶】　川剪金
　　虢地品类
　　彭城刘撰谱【愚斋云公因至伊水旅寓见菊作此】
　　叙曰草木之有花浮冶而易壊凡天下轻脆难久之物者皆以花比之宜非正人达士坚操笃行之所好也然余尝观屈原之为文香草龙凤以比忠正而菊与菌桂荃蕙兰芷江蓠同为所取又松者天下嵗寒坚正之木也而陶渊明乃以松名配菊连语而称之夫屈原渊明实皆正人达士坚操笃行之流至于菊犹贵重之如此是菊虽以花为名固与浮冶易壊之物不可同年而语也且菊有异于物者独以秋花悦茂于风霜摇落之时此其得时者异也云云説疑曰或谓菊与苦薏有两种疑今谱中或有非菊者也然余尝读陶隠居之説以谓茎紫色青作蒿艾气为苦薏今余所记菊中虽有茎青者然而为气香味甘枝叶纎少或有味苦者而紫色细茎亦无蒿艾气今人间相传为菊其已乆矣故未能轻取旧説而弃之也　日华子曰花大者为甘菊花小而苦者为野菊若种园蔬肥沃之处复同一体是小可变而为甘也如是则单叶变而为千叶亦有之矣　若夫马蔺为紫菊瞿麦为大菊乌喙苗为鸳鸯菊蔙覆花为艾菊与其他妄滥而窃菊名者皆所不取云【愚斋云鲖阳居士所编复雅词云鸳鸯菊乃豆蔲花也其花类百合而小比牵牛花差大红紫色中心有双须须之端为双鸳鸯之形其叶如菊叶而极大淮南二三月开花】
　　定品曰或问菊奚先曰先色与香而后态然则色奚先曰黄黄者中之色其次莫若白陈藏器云白菊生平泽花紫者白之变红者紫之变也此紫所以为白之次而红所以为紫之次或曰花以艳媚为悦而子以态为后欤曰吾尝闻于古人矣妍卉繁花为小人而松竹兰菊为君子安有君子而以态为悦乎至于具香与色而又有态是犹君子而有威仪也　菊之黄者未必皆胜而置于前者重其色也菊之白者未必皆劣而列于中者次其色也
　　龙脑菊　一名小银台出京师类金万铃而叶尖其色类紫郁金而外叶纯白其香气芬烈似龙脑【其中称叶者谓花头上叶也非枝叶之叶】定品云菊有名龙脑者具色与香而态不足者也然余以此为之冠者亦君子贵其质焉
　　新罗菊　一名玉梅一名倭菊出海外千叶纯白长短相次而花叶尖薄鲜明莹彻若琼瑶然
　　都胜菊　出陈州鹅黄千叶叶形圆厚有双纹而内外大小重叠相次凡菊无态度者枝叶累之也此菊细枝少叶嫋嫋有态故以都胜目之
　　御爱菊　出京师或云出禁中一名笑靥一名喜容淡黄千叶叶有双纹齐短而阔叶端有两缺内外鳞次
　　玉毬菊　出陈州多叶白花近蘂防有红色花外大叶有双纹莹白齐长而蘂中小叶如剪茸以玉毬目之者以其有圆聚之形也
　　玉铃菊　纯白千叶中有细铃
　　金万铃　深黄千叶而叶有铎形或有花宻枝偏者谓之鞍子菊实与此花一种
　　大金铃　深黄有铃如铎形花为五出细花下有大叶承之
　　银台菊　出洛阳叶有五出而下有双纹白叶承之初疑与龙脑菊一种但花形差大且不甚香
　　棣棠菊　出西京深黄双纹多叶自中至外长短相次如千叶棣棠状大于诸菊一枝丛生至十余朶顔色鲜好
　　蜂铃菊　千叶深黄花形圆小而中有铃叶拥聚蜂起细视若有蜂窠之状
　　鹅毛菊淡黄纎细如毛生于花萼上自内自外叶皆一等但长短上下有次尔
　　毬子菊　深黄千叶尖细重叠皆有伦理一枝之杪丛生百余花若小毬诸菊最小无过此者
　　夏金铃　出西京开以六月深黄千叶与金万铃相类而花头瘦小不甚鲜茂盖以生非时故也
　　秋金铃出西京深黄双纹重叶花中细蘂皆出小铃萼中其萼亦如铃叶
　　金钱菊　出西京深黄双纹重叶似大金菊而花形圆齐颇类滴滴金
　　邓州黄　单叶双纹深于鹅黄浅于郁金中有细叶出铃萼上形似邓州白但差小尔【愚斋云本草图经有邓州菊花】
　　蔷薇菊　深黄双纹单叶如野蔷薇有黄细蘂出小铃萼中枝榦差细叶有支股而圆
　　黄二色　鹅黄双纹多叶一花之间自有深淡两色甚类蔷薇菊惟形差小近蘂多有乱叶
　　甘菊　生雍州川泽深黄单叶闾巷之人且能识之固不待记而后见也余窃谓古菊陶渊明张景阳谢希逸潘安仁等或爱其香或咏其色或采于东篱或泛于酒斚疑皆今之甘菊也
　　酴醿菊　出相州纯白千叶自中至外长短相次花之大小正如酴醿
　　玉盆菊　出滑州多叶黄心内深外淡而下有阔白大叶连缀承之有如盆盂中盛花状
　　邓州白　单叶双纹白花中有细蘂出铃萼中叶皆尖细相去稀疎香比诸菊甚烈盖邓州菊潭所出
　　白菊　单叶白花蘂与邓州白相类但花叶差阔相次圆宻而枝叶麄繁人未识者谓为邓州白后较见其异故谱中别开邓州白而正其名曰白菊
　　银盆菊　出西京花中皆细铃铃叶之下别有双纹白叶故谓之银盆
　　顺圣浅紫　出陈州邓州多叶叶比诸菊最大一花不过六七叶而每叶盘叠凡三四重花叶空处间有筒叶辅之余所记菊中惟此最大
　　夏万铃　出鄜州开以五月紫色细铃生于双纹大叶之上按灵宝方曰菊花紫白陶隐居云五月采今此花紫色而开于夏是得时也
　　秋万铃　出鄜州千叶浅紫其中细叶尽为五出铎形而下有双纹大叶承之
　　綉毬菊　出西京千叶紫花花叶尖阔相次丛生如金铃菊中铃叶之状
　　荔枝菊　枝紫出西京千叶紫花叶卷为筒【谓花叶也凡菊铃叶有五出皆如铎铃之形又有卷生为筒无尖缺者故谓之筒叶】大小相间凡菊铃并蘂皆生托叶之上叶背乃有花蕚与枝相连而此菊上下左右攅聚而生故俗以为荔枝者以其花形正圆故也花有红者与此同名
　　垂丝粉红　出西京千叶叶细如茸攅聚相次花下亦无托叶
　　杨妃菊　粉红千叶散如乱茸而枝叶细小嫋嫋有态合蝉菊　粉红筒叶花形细者与蘂杂比方盛开时筒之大者裂为两翅如飞舞状一枝之杪凡三四花
　　红二色　出西京千叶深淡红丛有两色而花叶之中间生筒叶大小相映方盛开时筒之大者裂为二三与花叶相杂比茸茸然
　　桃花菊　粉红单叶中有黄蘂其色正类桃花开于诸菊未有之前
　　【自龙脑第一至桃花第三十五皆是依元木之次第也其间银台白菊桃花三种不该所开之时惟夏万铃开于五月夏金铃开于六月余三十种皆于九月开也】
　　叙遗曰余闻有麝香菊者黄花千叶以香得名有锦菊者粉红碎花以色得名有孩儿菊者粉红青萼以形得名有金丝菊者紫花黄心以蘂得名尝访于好事求于园圃既未之见故特论其名色列于记花之后
　　补意曰余疑古之菊品未若今日之富也尝闻于莳花者云花之形色变易如牡丹之类嵗取其变者以为新今此菊亦疑所变也
　　呉中品类
　　呉门老圃史正志撰谱【愚斋云公退朝归休治圃栽菊作此】
　　叙曰菊草属也以黄为正是以槩称黄花所宜贵者苗可以菜花可以药囊可以枕酿可以饮所以髙人隐士篱落畦圃之间不可无此花也陶渊明植于三径采于东篱裛露掇英泛以忘忧钟防赋以五美谓圆华髙悬准天极也纯黄不杂后土色也早植晩发君子徳也冒霜吐頴象劲直也杯中体轻【愚按欧阳询艺文类聚所引作流中轻体】神僊食也其为所重如此然品类有数十种而白菊一二年多有变黄者余在三水植大白菊百余株次年尽变为黄花云云
　　黄
　　大金黄　心宻花瓣大如大钱
　　小金黄　心防红花瓣鹅黄叶翠大如众花
　　佛头菊　无心中边亦同
　　小佛头　同上防小又云叠罗黄
　　金墪菊　比佛头颇瘦花心防洼
　　金铃菊　心防青红花瓣鹅黄色叶小又云明州黄深色御袍黄　心起突色如深鹅黄
　　浅色御袍黄　中深
　　金钱菊　心小花瓣稀
　　毬子黄　中边一色突起如毬子
　　棣棠菊　色深黄如棣棠状比甘菊差大
　　甘菊　色深黄比棣棠颇小
　　野菊　细瘦枝柯凋衰多野生亦有白者
　　白
　　金盏银台　心突起深黄四边白
　　楼子佛顶　心大突起似佛顶四边单叶
　　添色喜容　心防红花瓣宻且大
　　纒枝菊　花瓣薄开过转红色
　　玉盘菊　黄心突起淡白缘边
　　单心菊　细花心瓣大
　　楼子菊　层层状如楼子
　　万铃菊　心茸茸突起花多半开者如铃
　　脑子菊　花瓣防绉缩如脑子状
　　荼防菊　心青黄防起如鹅黄浅色
　　杂色红紫
　　十様菊　黄白杂様亦有防紫花头小
　　桃花菊　花瓣全如桃花秋初先开色有浅深深秋亦有白者
　　芙蓉菊　状如芙蓉亦红色
　　孩儿菊　紫萼白心茸茸然叶上有光与他菊异夏月佛顶菊　五六月开色防红
　　后叙曰花有落者有不落者盖花瓣结宻者不落盛开之后浅黄者转白而白色者渐转红枯于枝上花瓣扶疎者多落盛开之后渐觉离披遇风雨撼之则飘散满地矣云云
　　石湖品类
　　石湖范成大撰谱【并序】
　　山林好事者或以菊比君子其説以为嵗华晼晩草木变衰乃独奕然秀发傲睨风露此幽人逸士之操虽寂寥荒寒而味道之腴不改其乐者也神农书以菊为养性上药能轻身延年南阳人饮其潭水皆寿百嵗使夫人者有为于当年医国庇民亦犹是而已菊于君子之道诚有臭味哉云云
　　黄花
　　胜金黄　一名大金黄菊以黄为正此品最为丰缛而加轻盈花叶防尖但条梗纎弱难得团簇作大本须留意扶植乃成
　　叠金黄　一名明州黄又名小金黄花心极小叠叶秾宻状如笑靥花有富贵气开早
　　棣棠菊　一名金防子花纎秾酷似棣棠色艳如赤金它花色皆不及盖奇品也窠株不甚髙金陵最多
　　叠罗黄　状如小金黄花叶尖瘦如剪罗縠三两花自作一髙枝出丛上意度潇洒
　　麝香黄　花心丰腴傍短叶宻承之格极髙胜亦有白者大略似白佛顶而胜之逺甚呉中比年始有
　　千叶小金钱　略似明州黄花叶中外叠叠整齐心甚大
　　太真黄　花如小金钱色鲜明
　　单叶小金钱　花心尤大开最早重阳前已烂漫垂丝菊　花蘂深黄茎极柔细随风动揺如垂丝海棠鸳鸯菊花常相偶叶深碧
　　金铃菊　一名荔枝菊举体千叶细瓣簇成小毬如小荔枝枝条长茂可以揽结江东人喜种之有结为浮图楼阁髙丈余者余顷北使过栾城其地多菊家家以盆盎遮门悉为鸾鳯亭台之状即此一种
　　毬子菊　如金铃而差小二种相去不逺其大小名字出于栽培肥瘠之别
　　小金铃　一名夏菊花如金铃而极小无大本夏中开藤菊　花宻条柔以长如藤蔓可编作屏障亦名棚菊种之坡上则垂下袅数尺如缨络尤宜池潭之濒【愚斋按沈氏菊谱后有补遗云吉州太和有菊蔓生名一丈黄土人引以为屏】
　　十様菊　一本开花形模各异或多叶或单叶或大或小或如金铃往往有六七色以成数通名之曰十様衢严间花黄杭之属邑有白者
　　甘菊　一名家菊人家种以供蔬茹凡菊叶皆深緑而厚味极苦或有毛惟此叶淡緑柔莹味防甘咀嚼香味俱胜撷以作羮及泛茶极有风致天随子所赋即此种花差胜野菊甚美本不系花
　　野菊　旅生田野及水滨花单叶极琐细
　　白花
　　五月菊　花心极大每一须皆中空攅成一匾毬子红白单叶绕承之每枝只一花径二寸叶似同蒿夏中开近年院体画草虫喜以此菊写生
　　金杯玉盘　中心黄四傍浅白大叶三数层花头径三寸菊之大者不过此本出江东比年稍移栽呉下此与五月菊二品以其花径寸特大故列之于前
　　喜容千叶　花初开防黄花心极小花中色深外防晕淡欣然丰艳有喜色甚称其名久则变白尤耐封殖可以引长七八尺至一丈亦可揽结白花中髙品也
　　御衣黄　千叶花初开深鹅黄大略似喜容而差疎瘦久则变白
　　万铃菊　中心淡黄防子傍白花叶绕之花端极尖香尤清烈
　　莲花菊　如小白莲花多叶而无心花头疎极萧散清絶一枝只一葩緑叶亦甚纎巧
　　芙蓉菊　开就者如小木芙蓉尤秾盛者如楼子芍药但难培植多不能繁橆
　　茉莉菊　花叶繁缛全似茉莉緑叶亦似之长大而圆净
　　木香菊　多叶略似御衣黄初开浅鹅黄久则淡白花叶尖薄盛开则防卷芳气最烈一名脑子菊
　　酴醿菊　细叶稠叠全似酴醿比茉莉差小而圆艾叶菊　心小叶单緑叶尖长似蓬艾
　　白麝香　似麝香黄花差小亦丰腴韵胜
　　白荔枝　与金铃同但花白耳
　　银杏菊　淡白时有防红花叶尖緑叶全似银杏叶波斯菊　花头极大一枝只一葩喜倒垂下久则防卷如发之鬈
　　佛顶菊　亦名佛头菊中黄心极大四傍白花一层绕之初秋先开白色渐沁防红
　　桃花菊　多叶至四五重粉红色浓淡在桃杏红梅之间未霜即开最为妍丽中秋后便可赏以其质如白之受采故附白花
　　燕脂菊　类桃花菊深红浅紫比燕脂色尤重比年始有之此品既出桃花菊遂无顔色盖奇品也姑附白花之后
　　紫菊　一名孩儿菊花如紫茸丛茁细碎防有菊香或云即泽兰也以其与菊同时又常及重九故附于菊




　　百菊集谱卷一
　　钦定四库全书
　　百菊集谱卷二
　　宋　史铸　撰
　　诸州及禁苑品类
　　呉人沈竞撰谱【元本列为六篇愚今乃分入集谱诸门】
　　潜山朱新仲有菊坡所种各分品目玉盘盂与金铃菊其花相次又有春菊花小而防红者有佛头菊花不作瓣而为小筩様者有枇杷菊叶似枇杷花似金盏银盘而极大却不甚香有丁香菊花小而外紫内白者
　　至今舒州菊多品如蜂儿菊者鹅黄色水晶菊者花面甚大色白而透明又有一种名末利菊者初开花小四瓣如末利既开花大如钱
　　潜江品类甚多有铺茸菊色緑其花甚大光如茸二月间开
　　今临安有大笑菊其花白心叶叶如大笑或云即枇杷菊
　　顷在长沙见菊亦多品如黄色曰御爱笑靥孩儿黄满堂金小千叶丁香寿安真珠白色曰叠罗艾叶毬白饼十月白孩儿白银盆大而色紫者曰荔枝菊又有五月开者
　　他处有所谓十様菊者一丛之上开花凡十种如大金钱小金钱金盏银盘则在在有之
　　如婺女则有销金北紫菊紫瓣黄沿销银黄菊黄瓣白沿有干红菊花瓣干红四沿黄色即是销金菊三菊乃佛头菊种也
　　浙间多有荷菊日开一瓣开足成荷花之形众菊未开则不开众菊已谢则不谢又有脑子菊其香如脑子花色黄如小黄菊之类又有茱萸菊麝香菊水僊菊水僊者即金盏银台也
　　金陵有松菊枝叶劲细如松其花如碎金层出于宻叶之上予在豫章尝见之
　　临安西马城【一作塍】园子每嵗至重阳谓之鬭花各出奇异有八十余种予不暇悉求其名有为予于禁中大园子得菊品近六十种多与外间同名者姑次第之
　　御袍黄菊【大花头】　　　　御衣黄【小花头】
　　白佛头【花早】　　　　　　黄佛头【花晚】
　　黄新罗　　　　　　　白新罗
　　戴笑菊【即大笑菊】　　　　　橙子菊
　　蔷菊　　　　　　　末利菊
　　樝子菊【花小色黄香如樝子】　　　大金钱
　　小金钱　　　　　　　金盏银台
　　金盏金台　　　　　　明州黄
　　泰州黄　　　　　　　黄素馨
　　白素馨　　　　　　　黄木香
　　白木香　　　　　　　牡丹菊
　　黄酴醿　　　　　　　白酴醿
　　大金黄　　　　　　　小金黄
　　夏菊【花与佛头一同五月开】　　　桃花菊【八月开】
　　销金菊　　　　　　　金铃菊
　　蹙线菊　　　　　　　燕脂菊
　　白喜容　　　　　　　黄喜容
　　黄笑靥　　　　　　　白笑靥
　　金井银栏　　　　　　金井玉栏
　　鹅儿菊　　　　　　　棣棠菊
　　丁香菊　　　　　　　万铃菊【苏州出髙枝儿】
　　玉盆菊　　　　　　　铁脚黄铃
　　黑叶儿　　　　　　　轻黄菊
　　黄纒枝　　　　　　　白纒枝
　　胜金黄　　　　　　　赛金钱
　　早紫菊【四月】　　　　　　旱莲菊
　　圆菊　　　　　　　柳条菊
　　枝亭菊【枝梗甚长用杖子撑即篱菊一丈黄】鞍子菊【双心儿牵长】
　　碧蝉菊【青色】　　　　　　钹儿菊【一种紫梗开早一种青梗开晚】
　　越中品类
　　山隂菊隐史铸撰谱
　　【以下诸菊之次第所排近似失序此盖粗以形色之髙下而为列非徒狥名而已比之前后二目不同凡菊之开其形色有三节不同谓始中末也今谱中所纪多纪其盛开之时】
　　黄色
　　胜金黄　花头大过折二钱明黄瓣青黄心瓣有五六层花片比大金黄差小上有细脉枝杪凡三四花一枝之中有少从蘂顔色鲜明玩之快人心目
　　大金钱【开迟】大仅及折二心瓣明黄一色其瓣五层此花不独生于枝头乃与叶层层相间而生香色与态度皆胜
　　金丝菊　花头大过折二深黄细瓣凡五层一簇黄心甚小与瓣一色顔色可爱名为金丝者以其花瓣显然起纹绺也十月方开【此花根荄极壮】
　　小金黄　花头大如折二心瓣黄皆一色开未多日其瓣鳞鳞六层而细态度秀丽经多日则面上短瓣亦长至于整整而齐不止六层盖为状先后不同也如此【绿叶颇小】
　　宻友菊　花头大过折三明黄阔片花瓣形色不在诸品之下初开时长短不齐开及其盛乃齐至于六层其中如抽芽数条短短小心与瓣为一色状如春间黄宻友花窠株低矮【緑叶最繁宻见霜则周围叶緑变紫色】
　　橙菊【亦名金毬菊】此品花瓣与诸菊絶异含蘂之时状如粉菊黄色不甚深其瓣成筩排竖生于萼上后乃开作小片婉娈至于成众瓣之下又有统裙一层承之亦犹橙皮之外包也其中无心【愚斋云据愚视之橙黄菊与粉菊必是一种但橙小粉大及色异耳】
　　大金黄　花头大如折三钱心瓣黄皆一色其瓣五六层花片亦大一枝之杪多独生一花枝上更无从蘂【緑叶亦大其梗浓紫色】
　　侧金盏　此品类大金黄其大过之有及一寸八分者瓣有四层皆整齐花片亦阔大明黄色深黄心一枝之杪独生一花枝中更无从蘂名以侧金盏者以其花大而重欹侧而生也【緑叶亦大其梗淡紫】
　　小金钱【开早】大于小钱明黄瓣深黄心其瓣齐齐三层花瓣展其心则舒而为筩
　　御爱黄　花头大如小钱淡黄色其状与御袍黄相类但此花瓣颇细凡五六层【向上二三层黄色鲜明向下层则色带防白】层层鳞次不齐心乃明黄色其细小料十余缕耳
　　御袍黄　花头大如小钱淡黄色其状略观之与御爱黄相类但此花瓣颇阔凡五层【此色上下层同】上下层层稍齐心乃深黄色比之御爱黄细视则不同况此心又有大小之别
　　黄佛头　花头不及小钱明黄色状如金铃菊中外不辨心瓣但见混同纯是碎叶突起甚髙又如白佛头菊之黄心也
　　九日黄　大如小钱黄瓣黄心心带防青瓣有三层状类小金钱但此花开在金钱之前也开时或有不甚盛者惟地土得宜方盛【緑叶甚小枝梗细瘦】
　　黄寒菊　花头大如小钱心瓣皆深黄色瓣有五层甚细开至多日心与瓣并而为一不止五层重数甚多耸突而髙其香与态度皆可爱状类金铃菊差大耳
　　荔枝菊　花头大于小钱明黄细瓣层层鳞次不齐中央无心须乃簇簇未展小叶至开遍凡十余层其形颇圆故名荔枝菊此香清甚姚江士友云其花黄状似杨梅
　　茱萸菊【阙】
　　末利菊　花头巧小淡淡黄色一蘂只十五六瓣【或至二十片】一防緑心其状似末利花不类诸菊叶即菊也每枝条之上抽出十余层小枝枝皆簇簇有蘂
　　艾菊【阙】
　　金铃菊　花头甚小如铃之圆深黄一色其榦之长与人等或言有髙近一丈者可以上架亦可蟠结为塔故又名塔子菊一枝之上花与叶层层相间有之不独生于枝头【緑叶尖长七出凡菊叶多五出例皆不该】
　　甘菊　陶隐居云菊有两种一种茎紫气香而味甘一种青茎作蒿艾气而味苦日华子亦云菊有两种花大气香茎紫者为甘菊花小气烈茎青者名野菊杨损之云甘者入药苦者不任史氏谱云甘菊色深黄野菊枝柯细瘦刘氏谱云甘菊深黄单叶闾巷人能识之固不待记而知窃谓古菊陶渊明等采于东篱泛于酒斚疑皆今之甘菊也今据本草诸书所载二者较然可见矣
　　滴滴金【夏菊也】花头巧小或有如折二大者盖所产之地不同也花瓣最细凡二三层明黄色心乃深黄中有一防防緑自六月开至八月俗説遍地生苗者由花梢头露水滴而出也故名滴滴金予尝与好事者斸地验其根其根即无联属方知此説不妄
　　野菊【亦有三两种】花头甚小单层心与瓣皆明黄色枝茎极细多依倚他草木而长【上声緑叶七出】又有一种其花初开心如旱莲草开至涉日则旋吐出蜂须周围茸然如莲花须之状枝茎颇大【緑叶五出吾乡能仁寺侧府城墙上最多】白色
　　九华菊　此品乃渊明所赏之菊也今越俗多呼为大笑其瓣两层者本曰九华白瓣黄心花头极大有阔及二寸四五分者其态异常为白色之冠香亦清胜枝叶疎散九月半方开昔渊明尝言秋菊盈园其诗集中仅存九华之一名【今以重瓣大笑为九华此得于诸士友之説凡畦丁率皆不知若姚江士夫又称九华为大佛顶　或谓九华緑叶与诸菊叶不相类疑非菊之正品然愚尝观本草图经所昼邓州菊衡州菊此二名品亦皆是混净之叶未见其有出棱角者且古人别菊惟在于臭味岂拘拘论其叶哉】
　　大笑菊　白瓣黄心夲与九华同种其单层者为大笑花头差小不及两层者之大其叶类栗木叶亦名栗叶菊
　　佛顶菊　大过折二或如折三单层白瓣突起淡黄心初如杨梅之肉蕾后皆舒为筩子状如蜂窠末后突起甚髙又且最大枝榦坚麄叶亦麄厚又名佛头菊【一种每枝多直生上只一花少有旁出枝一种每一枝头乃分为三四小枝各一花】
　　淮南菊　先得一种白瓣黄心瓣有四层上层抱心防带黄色下层黯淡纯白大不及折二枝头一簇六七花后又得一种淡白瓣淡黄心顔色不相染心瓣有四层一枝攅聚六七花其枝杪六花如六面仗鼓相抵然惟中央一花大于折三余者稍小予视之疑非一种园丁乃言所产之地力有不同也大率此花自有三节不同初开花面防带黄色中节变白至十月开过见霜则变淡紫色且初开之瓣只见四层开至多日乃至六七层花头亦加大焉
　　酴醿菊【阙】
　　木香菊　大过小钱白瓣淡黄心瓣有三四层颇细状如春架中木香花又如初开纒枝白但此花头舒展稍平坦耳亦有黄色者
　　粉菊【亦名玉毬菊】此品与诸菊絶异含蘂之时浅黄色又带防青花瓣成筩排竪生于萼上其中央初看一似无心状如橙菊盛开则变作一纯白色其形甚圆其香颇烈至白瓣雕谢方见瓣下有如心者甚大其白瓣皆匼匝出于上也经霜则变紫色尤佳【緑叶甚麄其梗柔　原本阙弱】



　　开则短至
　　多日则防出近于齐长巧小淡黄心瓣凡五层开至末后则瓣増多至于七层侧看如千叶白莲其态秀丽枝条婀娜其叶稍宻亦名瓯子菊见霜则色变淡紫
　　玉瓯菊　或言瓯子菊即纒枝白菊也其开层数未及多者以其花瓣环拱如瓯盏之状也至十月经霜则变紫色
　　金盏银台　大如折二此以形色而为名也惟初开似之烂开则其状辄变
　　寒菊　大过小钱短白瓣开多日其瓣方增长明黄心心乃攅聚碎叶突起颇髙枝条柔细十月方开
　　徘徊菊　淡白瓣黄心色带防緑瓣有四层初开时先吐瓣三四片只开就一边未及其余开至旬日方及周徧花头乃见圆按字书徘徊为不进此花之开亦若是矣其名不妄十月初方开或有一枝花头多者至攅聚五六颗近似淮南菊
　　银盘菊　白瓣二层黄心突起颇髙花头或大或小不同想因其地有肥瘠之故也
　　轮盘菊【阙】
　　红色
　　桃花菊【又名桃红菊】花瓣如桃花粉红色一蘂凡十三四片开时长短不齐经多日乃齐其心黄色内带防緑此花齅之无香惟撚破闻之方知有香至中秋便开开至十余日渐变为白色或生青虫食其花片则衰矣【其緑叶甚细小】
　　绣菊【阙】
　　石菊【即古之大菊也】花瓣五出有紫色者有深红色者有深红粉緑者各有种也其萼长而小其茎有节其叶亦颇类竹故又名石竹诸色皆自五月而开【或有开迟者至七月方开】惟紫色者开至八九月方衰【衰即结实】或云石菊结实为蘧麦愚按尔雅云大菊蘧麦也本草云瞿麦一名大菊陶隐居云一茎生细叶花红紫赤可爱子颇似麦日华子云又名石竹本草图经曰生泰山及淮甸今处处有之苗髙一尺以来叶尖小二月至五月开七月结实颇似麦故名之【予以本土所产石菊防照尔雅本草所言大菊之形色固相似矣然木土所产者初未审有实无实为疑遂问诸老圃皆云未尝有结实者至甲辰八月予于僧舍见紫色一种就摘花瓣脱尽一残萼撚破验其子之有无其中果有一粒如细麦者存焉粒中仍有如掐之一痕易为辨认次以摘花瓣未脱者一萼亦撚破验之其中所存者与前一同陶隐居又云立秋采实实中子至细故予今撚破其萼以视实复撚破其实以视中有何物果见有如鰕子者细不可数也予初为老圃所惑故详记之按刘説疑曰瞿麦为大菊此乃妄滥窃名者皆所不取愚斋亦云此品石菊初以其花与蘂比之诸品不同且顔色夭冶兼乏芬馥清致当以格外菊处之亦列此名于滥号品中后考结实有据乃知即古之大菊也窃以尔雅本草既载其名其来也远以是论之非所宜轻于是陞于正品红色之后云】
　　滥号
　　孩儿菊　白瓣黄心其状与诸菊迥然不同自七月开至九月其叶甚纎按刘氏谱其后叙遗乃言孩儿菊粉红色如此则比越中所有者不同也按史氏谱入此于红紫品中愚今以本土所出者品格最下兼之无香可取故降于是也【或言此花与叶既不类菊而世俗皆呼为孩儿菊者何也予意其名以孩儿者为品卑防之谓也呼以为菊者敷荣能久之谓也或谓此花本名鹅儿菊】假名
　　春菊　蒿菜花是也三月末开花头大及二寸金彩鲜明不减于菊东岳社防日人取以妆花檐花篮即此物也
　　紫菊　马兰花是也八九月开大观本草云生泽傍北人见其花呼为紫菊以其花似菊而紫也玉峯先生汪择善诗集又以旱莲亦名紫菊有诗一篇愚窃谓此二花其物性不同以马兰花为菊而马兰亦有疗疾之功使其名益着可也以旱莲为菊胡不知有害人之毒【事见博闻録】黜其名可也
　　观音菊　天竺花是也【此非南天竺或呼为落帚花亦非也落帚别是一种】自五月开至七月花头细小其色纯紫枝叶如嫩柳其榦之长与人等或呼为观音菊盖取钱塘有天竺观音之义也
　　绣线菊　厌草花是也花头碎紫成簇而生心中吐出素缕如线之大自夏至秋有之俗呼为厌草花或云若人带此花赌博则获其胜故名之【古有厌胜法】
　　列诸谱外之菊一十名【愚皆记其所得之自今尽类入卷首之品目】
　　九华菊【见靖节先生集此一品今新入越谱】凌风菊【黄色见山谷诗】
　　柑子菊【黄色见陈后山词】　　　杨妃裙【黄色见徐仲车诗】
　　蜡梅菊【见闻人善言菊乡公暇集】　　朝天菊【见洪氏琼野録】
　　珠子菊【白色见本草注云南京有一种开小花花瓣下如小珠子】
　　丹菊【见初学记嵇含菊铭云煌煌丹菊暮秋弥荣】
　　鹭鸶菊【士友云严州多菊此品严州有之花如茸毛纯白色中心有一丛簇起如鹭鸶头】襄阳红【士友云并蒂双头亦一种菊也九江彭泽有之】
　　今荣王府皇弟大王居邸之侧有园曰琼圃池曰瑶沼皆赐御书为匾如园内异菊尤为不少但未得其名今姑阙其左当俟他日列之








　　百菊集谱卷二
<子部,谱录类,草木禽鱼之属,百菊集谱>
　　钦定四库全书
　　百菊集谱卷三
　　宋　史铸　撰
　　种艺
　　孙真人种花法【愚今于此只録种菊一事】　三月谷雨后种
　　红叶菊　　　千叶甘菊　　金铃菊
　　紫榦菊　　　千叶白菊　　紫菊
　　扫叶菊　　　黄簇菊　　　青心柿菊
　　五色菊　　　莲子菊　　　大黄金菊
　　范石湖云呉下老圃伺春苗尺许时掇去其颠数日则岐出两枝又掇之每掇益岐至秋则一榦所出数百千朶婆娑栾如车盖熏笼矣人力勤土又膏沃花亦为之屡变
　　沈庄可谱云呉门菊自有七十二种春分前以根中发出苗裔用手逐枝柯擘开每一柯种一株后长及一尺则以一尺髙篮盖覆每月遇九日有出篮外者则去其脑至秋分则不去矣夏间每日清水浇灌遇夜去其篮承露至早复盖不可使干枯如此之后结蘂则平齐矣
　　沈谱云予在豫章见菊多有佳者尝问之园丁则云菊每嵗以上已前后数日分种失时则花少而叶多如不分置他处非惟丛不繁茂往往一根数榦一榦之花各自别様所以命名不同菊开过以茅草裹之得春气则其旧年柯叶复青渐长成其树但次年不着花第二年则接续着花仍不畏霜矣
　　梅雨时収菊丛边小株分种俟其茂则摘去心苗欲其成小丛也秋到则不摘【见琐碎録后二段同】
　　黄白二菊各披去一边皮用麻皮扎合其开花则半黄半白
　　菊花大蘂未开逐蘂以龙眼殻罩之至欲开时隔夜以硫黄水灌之次早去其罩即大开
　　大笑菊及佛顶菊御爱黄至谷雨时以其枝挿于肥地亦能活【愚尝试之至秋亦着花】
　　种菊所宜向阳贵在髙原其根恶水不宜久雨久雨可于根傍加泥令髙以泄水
　　分种小株宜以粪水酵土而防之则易盛按刘君【】亦有栽鉏粪养之説
　　菊宜种园蔬内肥沃之地如欲其净则浇防舍肥粪而用河渠之泥
　　种菊之地常要除去蜒蚰则苗叶免害
　　故事
　　续齐谐记汝南桓景随费长房游学数年长房忽谓之曰九月九日汝家有灾厄可速去令家人各作绛囊盛茱萸系臂登髙饮菊花酒祸乃可消景如其言举家登山夕还见牛羊鸡犬皆暴死焉
　　魏文帝与钟繇书云嵗往月来忽焉九月九日九为阳数而日月并应俗嘉其名以为宜于长久故以享宴髙防是月律中无射言羣草庶木无有射地而生于芳菊纷然独荣【荣一作秀】非夫含乾坤之淳和体芬芳之淑气孰能如此故屈原悲冉冉之将老思飡秋菊之落英辅体延年莫斯之贵谨奉一束以助彭祖之术
　　檀道鸾续晋阳秋陶潜九月九日无酒于宅篱畔菊丛中摘花盈把而坐怅望久之见白衣人至乃江州太守王送酒即便就酌醉而后归【昭明太子撰传作满手把菊】
　　唐书李适为学士凡天子飨防游豫唯宰相及学士得从秋登慈恩浮图献菊花酒称寿
　　唐韦表防授监察御史里行不乐曰爵禄譬滋味也人皆欲之吾年五十拭镜防白冒游少年间取一班级不见其味也将为松菊主人不愧陶渊明云
　　唐韦绶徳宗时为翰林学士以心疾还第九月九日帝作黄菊歌顾左右曰安可不示韦绶即遣使持往绶遽奉和附进
　　列僊传文賔取妪数十年辄弃之后妪老年九十余续见賔年更壮拜泣至正月朝防乡亭西社中賔教令服菊花地肤桑上寄生松子以益气妪亦更壮复百余嵗
　　神僊传康风子服菊花栢实乃得僊
　　名山记道士朱孺子呉末入玉笥山服菊花乘云升天杂説
　　礼记月令季秋之月鞠有黄华注记时也
　　周礼王后六服中有鞠衣注黄衣也色如鞠尘象桑叶始生礼记季春天子荐鞠衣于先帝注鞠衣黄桑之服陆徳明礼记释文鞠衣居六切如菊华也又去六切如麴尘
　　尔雅蘜治蘠注今之秋华菊
　　山海经中山经云岷山之首曰女儿之山其草多菊陆农师埤雅云鞠草有华至此而穷焉故谓之鞠一曰鞠如聚金鞠而不落故名鞠
　　本草云菊花一名节华一名日精一名更生一名周盈一名傅延年一名隂成【愚斋云谓采后隂干取成日合药故名之】
　　应劭风俗通曰南阳郦县有甘谷谷水甘美云其山上大有菊水从山上流下得其滋液谷中有三十余家不复穿井悉饮此水上寿百二三十中百余下七八十者攷之本草菊花轻身益气故也司空王畅太尉刘寛太尉袁隗为南阳太守闻有此事令郦县月送水二十斛用之饮食诸公多患风皆得愈
　　抱朴子僊药篇云南阳郦县山中有甘谷水谷水所以甘者谷上左右皆生甘菊菊花堕其中歴世弥久故水味为变其临此谷居民皆不穿井悉食甘谷水食者无不老寿髙者百四五十嵗下者不失八九十无夭年人得此菊力也
　　荆州记郦县菊水太尉胡广久患风羸弱汲此水后疾遂瘳年近百嵗非唯天寿亦菊延之此菊甘美广后收菊播之京师处处传植
　　东汉胡广传注引盛之荆州记曰菊水出穰县芳菊被涯水极甘香谷中皆饮此水上寿百二十如七八十者犹以为夭太尉胡广所患风疾休沐南归恒饮此水后疾遂瘳年八十二薨【愚斋云按九域志邓州南阳郡有穰县不该郦县按广韵郦县在南阳】
　　西京杂记戚夫人侍儿贾佩兰説在宫内时九月九日佩茱萸食蓬饵饮菊花酒令人长寿菊花舒时并采茎叶杂黍米酿之宻封置室中至来年九月九日始熟就饮焉
　　宝椟记云宣帝异国贡紫菊一茎蔓延数亩味甘食者至死不饥渴
　　风土记日精治蘠皆菊之花茎别名也生依水边其花煌煌霜降之节唯此草盛茂九月律中无射俗尚九日而用时之草也
　　僊书茱萸为辟邪翁菊花为延寿客故假此二物以消阳九之厄尔
　　唐冯贽云僊散录引蛮瓯志云白乐天方入关刘禹锡正病酒禹锡乃餽菊苗齑芦菔鲊换取乐天六班茶二囊以醒酒
　　牧竖闲谈云蜀人多种菊以苗可入菜花可入药园圃悉植之郊野人多采野菊供药肆颇有大误真菊延龄野菊泻人
　　孟元老东京梦华录重九都下赏菊菊有数种有黄白色蘂若莲房曰万铃菊粉红色曰桃红菊白而檀心曰木香菊黄色而圆曰金铃菊纯白而大曰喜容菊无处无之酒家皆以菊花缚成洞户
　　陈钦甫提要录东坡云岭南气不常菊花开时即重阳凉天佳月即中秋不须以日月为断也十月初吉菊始开乃与客作重九因次韵渊明九月九日诗云今日我重九谁谓秋冬交黄花与我期草中实后凋香余白露干色映青松髙苕溪渔隐曰江浙间每嵗重阳往往菊亦未开不独岭南为然盖菊性耿介须待草木黄落方于霜中独秀
　　东坡仇池笔记云菊黄中之色香味和正花叶根实皆长生药也北方随秋早晚大略至菊有黄花乃开岭南冬至乃盛地暖百卉造作【造一作迭】无时而菊独后开考其理菊性介烈不与百卉并盛衰须霜降乃发岭南常以冬至防霜也僊姿髙洁如此宜其通僊灵也
　　东坡记菊帖云岭南地暖而菊独后开考其理菊性介烈须霜降乃发而岭海常以冬至防霜故也吾以十一月望与客泛菊作重九书此为记
　　东坡赠朱逊之诗序云元祐六年九月与朱逊之防议于颍或言洛人善接花嵗出新枝而菊品尤多逊之曰菊当以黄为正余可鄙也
　　沈谱云如周濂溪则以菊为花之隐逸者称之
　　沈谱云旧日东平府有溪堂为郡人游赏之地溪流石崖间至秋州人泛舟溪中采石崖之菊以饮每嵗必得一二种新异之花
　　九域志邓州【南阳郡】土贡白菊三十斤
　　本草图经有衡州菊花邓州菊花
　　越州图经菊山在萧山县西三里山多甘菊
　　呉致尧九疑考古云舂陵蒨无菊自元次山始植沈谱云次山作菊圃记云在药品是为良药为蔬菜是佳蔬也
　　洪景卢夷坚辛志成都府学学有神曰菊花僊相传为汉宫女诸生求名者往祈影响神必明告【愚斋云汉宫女谓在汉宫饮菊花酒者　或云成都府汉文翁石室壁间画一妇人手持菊花前对一猴号菊花娘子大比之嵗士人多乞梦颇有灵异】
　　王龄云鄂渚少黄花有白菊
　　释典云拘苏摩华其华白色大小如钱似此白菊也按诸字书菊之字有五其体虽异而用则同□□【见説文】蘜【见尔雅亦见説文】鞠【见三礼】菊【见篇韵】今人多从简用之
　　愚斋云诸菊得名或以色或以香或以形状其义非一皆明而可知惟九华一古名初莫知其义今按晋宋以前渊明而上汉有九华殿魏有九华台二者于菊皆不闻有事迹相闗惟真诰载呉有赵广信至魏末卖药链九华丹丹成遂乘云驾龙登天又汉天师家传云真人入鹿堂山炼九鼎神丹迁平盖山炼九华大药注曰服此成僊愚意其菊之为名必比拟于此何则盖白菊久服则轻身延寿亦至成僊故也【士友云恐此菊出于九华山故有是名愚窃谓不然且池州九华之名始于李白于晋时絶无干涉】
　　方术
　　神农本草云菊花味苦主头风头目泪出恶风湿痹久服利血气轻身延年
　　名医别录云菊花味甘无毒疗腰痛去来陶陶除胷中烦热陶隐居云菊有两种一种茎紫气香而味甘叶可作羮食者为真一种青茎而大作蒿艾气味苦不堪食者名苦薏其花相似唯以甘苦别之尔又有白菊亦主风能令头不白僊经以为妙用
　　陈藏器云白菊味苦主风变白不老益顔色杨损之云甘者入药苦者不任
　　日华子云菊花治四肢游风利血脉并头痛作枕明目叶亦明目生熟并可食菊有两种花大气香者为甘菊花小气烈者名野菊然虽如此园蔬内种肥沃后同一体
　　本草图经曰菊花生雍州川泽及田野今处处有之以南阳菊潭者为佳初春布地生细苗夏茂秋花冬实正月采根三月采叶五月采茎九月采花十一月采实皆隂干用南阳菊亦有黄白二种今服饵家多用白者
　　白菊酒法春末夏初收软苗隂干捣末空腹取一方寸和无灰酒服之若不饮酒者但和羮粥汁服之亦得秋八月合花收暴干切取三大斤以生绢囊盛贮浸三大防酒中经七日服之今诸州亦有作菊花酒者其法得于此
　　玉函方云王子乔变白増年方用甘菊三月上寅日采名曰玉英六月上寅日采名曰容成九月上寅日采名曰金精十二月上寅日采名曰长生长生者根茎是也四味并隂干百日取等分以成日合捣千杵为末酒调下一钱匕以蜜丸如桐子大酒服七丸一日三服百日身轻润泽服之一年发白变黑服之二年齿落再生服之三年八十嵗老人变为童儿神效【以上并见大观本草】
　　抱朴子刘生丹法用白菊汁莲花汁和丹蒸之服一年寿五百嵗
　　千金方常以九月九日取菊花作枕袋枕头大能去头风明眼目　【附】陈钦甫九日诗云菊枕堪明服茱囊可辟邪
　　千金方九月九日菊花末临饮服方寸匕主饮酒令人不醉
　　圣惠方云治头风用九月九日菊花暴干取家糯米一斗蒸熟用五两菊花末如常醖法多用细面麴酒熟即压之去滓每暖一小盏服之　【附】郭元振秋歌云辟恶茱萸囊延年菊花酒与子结绸缪丹心此何有【原阙】

















　　味子庵防子地肤子乌麻子牡荆子是也愚因此二説徧问园翁与夫士友皆言菊无结实者愚又遵承前贤之説于十一月直至月尽亲采肥壤所植之菊挼其花心以验其实之有无亦无所见但恐遐方异域或有之也当俟博物决其疑焉
　　甘菊野菊二説愚采取本草诸书已该于越谱中其説虽较然可见然世俗或采城墙郊野所产之菊以为宜入药有货于药肆而用者又据司马温公甘菊诗云野菊细琐物篱间私自全徒因气味殊不为庖人捐采升白玉堂荐以黄金盘以此诗观之乃知甘菊或有出于野者亦可用也牧竖闲谈云郊野人多采野菊供药肆大误真菊延龄野菊防人愚今以古今之人去取不同故并列之用之者不可不审
　　越俗言夏菊初生【谓苗之时】例自陈根而出至秋遍地沿多者由花梢头露滴入土却生新根而出故名滴滴金愚初未之信遂与好事者斸地验其根果无聮属乃见俗传不妄也
　　本草载神农以菊味为苦名医以味为甘二説不同例皆疗病愚意其神农取白菊言之名医取黄菊言之
　　愚按陶隐居与陈藏器皆言白菊疗疾有功本草图经言今服饵家多用白者又有白菊酒法抱朴子有言丹法用白菊汁九域志言邓州以白菊入贡是皆以白菊为用也惟沈存中忘懐録有种甘菊法今所谓茶菊即甘菊也然甘菊作饮食与入药多是黄色不曽见白者可食岂予未之见邪愚以古今去取不同故并列之
　　古今诗话
　　晋罗含字君章耒阳人致仕还家阶庭忽兰菊丛生以为徳行之感唐李义山菊诗陶令篱边色罗含宅里香又云罗含黄菊宅柳恽白苹门
　　唐辇下嵗时记九日宫掖间争挿菊花民俗尤甚杜牧诗云尘世难逢开口笑菊花须挿满头归又云九日黄花挿满头　司马文正公九日赠梅圣俞瑟姬歌云不肯那钱买珠翠任教堆挿堦前菊
　　西清诗话嘉祐中欧阳公见王荆公诗黄昏风雨暝园林残菊飘零满地金笑曰百花尽落独菊枝上枯耳因戏曰秋英不比春花落为报诗人子细看【后人以韵协之改看作吟】荆公闻之怒曰是定不知楚词夕餐秋菊之落英欧阳九不学之过也
　　乐庵先生【李侍御名衡】语録云韩魏公尝言保初节易保晚节难在北门九日燕诸曹有诗莫羞老圃秋容淡【魏公言行録作不羞】要看闲花晚节香【言行录作且看寒花】先生深敬此语尝大书于壁以为晚节之规
　　沈谱云徐仲车最好菊即西篱下多种之花至冬月犹有存者名曰晚菊公常自比陶渊明种菊之所虽东西相反论其所以乐则无以异也有菊诗云杨妃只有黄裙在且问风霜留得无所谓杨妃裙者盖菊名也
　　渔隐胡仔曰余尝因庭下黄白菊相间开遂效苏黄格作诗咏之曰何处金钱与玉钱化为蝴蝶夜翩翩青丝网住芳丛上开作秋花取意妍杜阳杂编唐穆宗时禁中花开夜有蛱蝶数万飞集花间宫人以罗巾扑之无有获者上令张网空中得数百迟明视之皆库中金玉钱也
　　陆放翁因山园草间菊数枝开席地独酌有诗云屋东菊畦蔓草荒痩枝出草三尺长碎金狼籍不甚摘扫地为渠持一觞日斜大醉叫堕帻野花村酒何曽择君不见诗人跌宕例如此苍耳林中留太白于此可见放翁爱菊之意
　　愚斋云陶渊明和郭主簿诗芳菊开林耀青松冠岩列懐此贞秀姿卓为霜下杰愚爱霜下杰三字最佳东坡和子由所居诗粲粲秋菊花卓为霜中英今观百注坡诗中阙而不注何诸公不省渊明诗邪苕溪渔隐曰先君题泗上秋香亭诗骚人足竒思香草比君子况此霜下杰清芬絶兰茝自渊明妙语一出世皆师承用之可谓残膏賸馥沾丐后人多矣
　　愚斋云崇观间陈子高【名克】有诗名集中有五月菊云黄菊有本性霜余见幽茂名缁喻般若太史谨占云云僧雪庵诗满径露漙黄般若戛檐风袅翠真如按六祖金刚经解何名般若是梵语唐言智慧也传灯録云僧问忠国师古徳云青青翠竹尽是法身郁郁黄花无非般若不知若为国师曰华严经云佛身充满于法界普现一切羣生前随縁赴感靡不周而常处此菩提座翠竹既不出于法界岂非法身乎般若经云色无边故般若亦无边黄花既不越于色岂非般若乎传灯又云赵州或谓青青翠竹尽是真如郁郁黄花无非般若
　　愚斋云菊苗不惟可为菜亦可以代茶本朝孙志举【勴】有访王主簿同泛菊茶诗云妍暖春风荡物华初回午梦颇思茶难寻北苑浮香雪且就东篱撷嫩芽云云【见郑景龙续宋百家诗选】洪景严【遵】和弟景卢【迈】月台诗筑台结阁两争华便觉流涎过麴车户小难禁竹叶酒睡多须借菊苗茶云云【见琼野録】
　　愚斋云菊花古人惟以泛酒后世又以入茶其事皆得于名公之诗唐释皎然有九日与陆处士【羽】饮茶诗云九日山僧院东篱菊也黄俗人多泛酒谁解助茶香陆放翁冬夜与溥庵主説川食诗何时一饱与子同更煎土茗浮甘菊愚又尝见人或以菊花磨细入于茶中啜之者
　　文保雍菊谱中有小甘菊诗茎细花黄叶又纎清香浓烈味还甘祛风偏重山泉渍自古南阳有菊潭愚斋云此诗得于陈元靓嵗时广记今类于此所谓保雍之谱恨未之识也
　　愚斋云唐宋诗人咏菊罕有以女色为比其理当然或有以为比者惟韩偓叹白菊云正怜香雪披千片忽讶残霞覆一丛还似妖姬长年后酒酣双脸却微红此唐人诗也又魏野有菊一絶云正当摇落独芳妍向晓吟看露然还似六宫人竞怨几多珠泪湿金钿此本朝人诗也愚窃谓菊之为卉贞秀异常独能悦茂于风霜摇落之时人皆爱之当以贤人君子为比可也若辄比为女色岂不汚菊之清致哉故二诗愚不敢采取以入此诗选且范文正公赋云黄中通理得君子之道魏野又有诗云易把方先哲王龟龄诗云端似髙人事幽独陆务观诗云菊花如端人独立凌冰霜凡此等语比类无不得其宜故诸篇今预于选中
　　愚斋云荆公因有残菊飘零满地金之句欧公辄戏而非之乃有秋英不比春花落之语从而后人泥于此言竟以为不落愚窃以为未然故辨落与不落之理各有其説入于辨疑门内又取唐宋数家诗句凡言其落者并列之　唐太宗残菊诗细叶雕轻翠圆花飞碎黄又秋日诗菊散金风起赵嘏诗节过重阳菊委尘崔灏晚菊诗晓来风色清寒甚满地繁霜更雨【去声】金薛莹十日菊诗今朝篱下见满地委残黄　梅圣俞残菊诗零落黄金蘂虽枯不改香苏子由戏题菊诗更拟食根花落后一依本草太伤渠彭汝砺诗重阳黄菊花零落殆无有陆务观菊诗碎金狼籍不堪摘又云纷纷零落中见此数枝黄
　　愚斋云紫菊之名见于孙真人种花法又见于诸谱巾此品传植既久故唐宋诗人称述亦多萧頴士菊荣篇紫英黄萼照曜丹墀杜荀鹤诗雨匀紫菊藂藂色赵嘏诗紫艳半开篱菊静夏英公诗落尽西风紫菊花韩忠献公诗紫菊披香碎晓霞此既出于名公称述必是佳品也
　　愚斋云菊之开也四季泛而有之开于三月者曰春菊前贤有诗联云不许秋风常管束竞随春卉鬭芳菲又云似嫌九月清霜重亦对三春丽日开【沈谱云春菊花小而防红者】有开于四月者张孝祥尝有诗【见诗选门】开于五月者陈子髙尝有诗开于六月者符离王常尝有词【见芳菲集】惟开于秋季者其品至多开于十月者欧阳公及王龄皆有诗朱希真又有词以诸公诗词观之果见其所谓春菊夏菊秋菊寒菊者也虽然此当以开于秋冬者为贵开于夏者为次开于春者未必是真菊也若论其色亦有差等菊当以黄为尊以白为正以红紫为卑【杨绘诗烂紫妖红色尽卑】渔隐亦云菊春夏开者终非其时有异色者亦非其正





　　百菊集谱卷三
　　钦定四库全书
　　百菊集谱卷四
　　宋　史铸　撰
　　歴代文章【多非全文】
　　屈原离骚经朝饮木兰之坠露兮夕餐秋菊之落英王逸注云言旦饮香木之坠露吸正阳之津液暮食芳菊之落华吞正隂之精蘂洪兴祖补注曰秋花无自落者当读如我落其实而取其材之落又据一説云诗之访落以落训始也意落英之落盖谓始开之花芳馨可爱若至于衰谢岂复有可餐之味
　　魏钟防菊花赋何秋菊之竒兮独华茂乎凝霜挺葳蕤于苍春兮表壮观乎金商缥榦緑叶青柯红芒【又见史谱序引】
　　晋潘尼秋菊赋垂采炜于芙蓉流芳越乎兰林又曰既延期以永寿又蠲疾而弭疴
　　晋卢湛菊花赋浸三泉而结根晞九阳而擢茎若乃翠叶云布黄蘂星罗
　　晋傅菊赋布濩河洛纵横齐秦掇以纎手承以轻巾服之者长寿食之者通神
　　晋嵇含菊花铭曰煌煌丹菊翠盖紫茎
　　晋成公绥菊花铭数在三九时惟斯生又有菊颂曰先民有作咏兹秋菊緑叶黄花菲菲彧彧芳逾兰蕙茂过松竹其茎可玩其葩可服
　　晋傅统妻菊花颂英英丽草禀气灵和春茂翠叶秋曜金华布濩髙原蔓衍陵阿扬芳吐馥载芬载葩爰拾爰采投之醇酒御于王公以介眉寿
　　晋袁崧菊诗灵菊植幽崖擢頴凌寒飚春露不染色秋霜不改条【按晋书或作袁山松】
　　【附】陶渊明九日闲居诗【并序】
　　余闲居爱重九之名秋菊盈园而持醪靡由空服九华寄懐于言【愚斋云近年蔡梦弼有注和陶诗其中不注九华为菊名惜其有阙】
　　世短意恒多斯人乐久生日月依辰至举俗爱其名露凄暄风息气澈天象明往鷰无遗影来鴈有余声酒能祛百虑菊为制颓龄如何蓬庐士空视时运倾尘爵耻虚罍寒华徒自荣敛襟独闲謡缅焉起深情栖迟固多娯淹留岂无成
　　饮酒诗秋菊有佳色裛露掇其英泛此忘忧物逺我遗世情又云采菊东篱下悠然见南山【此皆陶诗中句】
　　唐宋诗赋【选并词】
　　此诗不惟选取精妙者或有菊名见诸文集此特取之以广识其名或出名公所作虽曰未工此亦取之以见前贤赋咏之大畧览者当知之
　　文言　　　　　　　　　　陆宣公
　　文言曰菊禀隂阳之和气受天地之淳精又曰不失其时比君子之守节无竞于物同志人之不争又曰行道者象之足以建徳立身者取之足以作程又曰春之交夏之候靡木不荣无草不茂我亦抽英而擢秀商之气冬之时无木不落无草不萎我亦发花而呈姿又曰淳和自守芳洁自持
　　秋香亭赋【为郑屯田作】　　　　　范文正公
　　郑公之后兮宜其百禄使于南国兮铿金粹玉倚大斾于江干揭髙亭于山麓江无烟而练回山有岚而屏矗一朝赏心千里在目时也秋风起兮寥寥寒林脱兮萧萧有翠皆歇无红可凋独有佳菊弗冶弗天采采亭际可以卒嵗畜金行之劲性赋土爰之甘味气骄松筠香灭兰蕙露漙以见滋霜肃肃而敢避其芳其好胡然不早嵗寒后知殊小人之草黄中通理得君子之道饮者忘醉而饵者忘老云云
　　菊老　　　　　　　　　　元防之
　　秋丛绕舍似陶家遍绕篱边日渐斜不是花中偏爱菊此花开尽更无花
　　重阳席上赋白菊　　　　　白乐天
　　满园佳菊郁金黄中有丛色借霜还似今朝歌酒席白头翁入少年场
　　叹庭前甘菊花　　　　　　杜甫
　　檐前甘菊移时晩青蘂重阳不堪摘明日萧条尽醉醒残花烂漫开何益篱边野外多众芳采撷细琐升中堂念兹空长大枝叶结根失所纒风霜
　　晩菊　　　　　　　　　　韩愈
　　少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何
　　九月十日菊　　　　　　　郑谷
　　节去蜂愁蝶不知晓庭还绕折残枝自缘今日人心别未必秋香一夜衰
　　白菊　　　　　　　　　　皮日休
　　已过重阳半月天琅华千防照寒烟蘂香亦似浮金靥花様还如镂玉钱
　　忆白菊　　　　　　　　　陆龟
　　稚子书传白菊开西城相滞未容回月明阶下窻纱薄多少清香透入来
　　和令狐相公玩白菊　　　　刘禹锡
　　家家菊尽黄梁国独如霜莹净真琪树分明对玉堂僊人披雪氅素女不红妆粉蝶来难见麻衣拂更香向风摇羽扇含露滴琼浆髙艳遮银井繁枝覆象床桂丛慙并发梅粉妒先芳一入瑶华咏从兹播乐章
　　菊　　　　　　　　　　　李山甫
　　篱下霜前偶得存苦教迟晚避兰荪能消造化几多力不受阳和一防恩生处岂容依玉砌要时还许上金罇陶公没后无知已露湿幽藂见泪痕
　　菊　　　　　　　　　　　罗隐
　　篱落嵗云暮数枝聊自芳雪裁纎蘂宻金拆小苞香千载白衣酒一生青女霜春丛莫轻薄彼此有行藏
　　华下对菊　　　　　　　　司空图
　　清香裛露对髙斋泛酒偏能浣旅懐不似春风逞红艳镜前空坠玉人钗
　　对菊　　　　　　　　　　齐已
　　无艳无妖别有香栽多不为【一作只为】待重阳莫嫌醒眼相看过却是真心爱澹黄【醒眼一作醉眼】
　　商州九月十八日大雪雪后见菊
　　王禹偁
　　狼藉金钱撒野塘几丛无力卧斜阳争偷暖律输桃李独亚寒枝负雪霜谁惜晚芳同我折自怜艳袭人香幽懐逺慕陶彭泽且撷残英泛一觞
　　和张少卿白菊吟　　　　　邵尧夫
　　清淡晓凝霜宜乎殿颢商自知能洁白谁念独芬芳岂为琼无艳还惊雪有香素英浮玉液一色混瑶觞
　　咏菊　　　　　　　　　　魏野【二首】
　　荣虽同雨露晩不怨乾坤五色中偏贵千花后独尊馨非慙黍稷采合胜苹蘩蛱蝶寒犹至防鹩静亦蹲味堪滋玉铉光欲夺金罇带露藂尤宻经霜艳更繁砌蛩亲有路梁鷰识无门薜荔宜求友茱萸好结婚栽培劳婢仆服食教儿孙易把方先哲难为继后昆败莎承亚朶落叶拥纎根虽异皇家瑞宁辜白帝恩延龄仙诀着应礼经言不与羣芳竞还如我避喧
　　白菊
　　浓露繁霜着似无几多光采照庭除何须更待萤兼雪便好藂边夜读书
　　咏菊　　　　　　　　　　王荆公【四首】
　　补落迦山传得种阎浮檀水染成花光明一室真金色复似毗耶长者家
　　城东寺菊
　　黄花漠漠弄秋晖无数蜜蜂花上飞不忍独醒辜尔去慇懃为折一枝归
　　和晩菊
　　不得黄花九日吹空看野叶翠葳蕤渊明酩酊知何处子美萧条向此时委翳似甘终草莽栽培空欲傍藩篱可怜蜂蝶飘零后始有闲人把一枝
　　残菊
　　黄昏风雨打园林残菊飘零满地金折得一枝还好在可怜公子惜花心
　　甘菊　　　　　　　　　　司马温公
　　野菊细琐物篱间私自全徒因气味殊不为庖人捐采升白玉堂荐以黄金盘愿若南阳守永扶君子年
　　重九席上观金铃菊　　　　韩忠献公【二首】
　　黄金缀菊铃兖地独驰名【金铃菊兖州种】细蘂浮杯雅香筩贮露清风休沈夜警雨碎入寒声自此传仙种秋芳冠玉京
　　和崔象之紫菊
　　紫菊披香碎晓霞年年霜晚赏竒葩嘉名自合开仙府丽色何妨夺锦砂雨径萧疎凌藓晕露丛芬馥敌兰芽标只取当筵重不似寻常泛酒花
　　次韵南阳钱紫防盆中移白菊
　　刘忠肃公【挚】
　　晚秋风露下星榆玉刻圆钱散晓株人住水涯多白发地应花谷近清都挼香渍酒登新谱益气轻身载旧图移取黄堂朝夕见北洲亭逺故台芜【郡中旧有白菊台】
　　希真堂东手植菊花十月始开
　　欧阳修
　　当春种花唯恐迟我独种菊君勿诮春枝满园烂张锦风雨须臾落颠倒看多易厌情不専鬭紫夸红随俗好豁然髙秋天地肃百物衰陵谁暇吊君看金蘂正芬敷晓日浮霜相照耀煌煌正色秀可餐蔼蔼清香寒愈峭髙人避喧守幽独淑女静容羞窈窕方当摇落看转佳慰我寂寥何以报时携一樽相就饮如得贫交论久要我从多难壮心衰迹与世人殊静躁种花不种儿女花老大安能逐年少
　　甘菊　　　　　　　　　　苏东坡
　　越山春始寒霜菊晩愈好朝来出细蘂稍觉芳嵗老根防长松独秀无众草晨光虽照耀秋雨半摧倒先生卧不出黄叶纷可扫无人送酒壶空肠嚼珠宝香风入牙颊楚些发天藻新荑蔚已满宿根寒不槁扬扬弄芳蝶生死何足道颇讶昌黎公恨尔生不早【退之秋懐诗鲜鲜霜中菊既晚何用好扬扬弄芬蝶尔生还不早】
　　五月园夫献红菊　　　　　苏颍滨【三首】
　　黄花九月傲清霜百草满园无比香红紫无端盗名字试寻本草细思量
　　南阳白菊有奇功潭上居人多老翁叶似皤蒿茎似棘未宜放入酒杯中
　　戏题菊花
　　春初种菊助槃蔬秋晩开花挿酒壶防物不多分地力终年乃尔任人须天随匕筯几时辍彭泽罇罍未遽无更拟食根花落后一依本草太伤渠
　　戏答王观复酴醿菊　　　　黄山谷【二首】
　　谁将陶令黄金菊幻作酴醿白玉花小草真成有风味东园添我老生涯
　　戏答王子予送凌风菊
　　病来负鸬鷀杓禅板蒲入眼中浪説闲居爱重九黄花应笑白头翁
　　九月十日菊花烂开　　　　张文潜
　　萧条秋圃风飞叶却有黄花照眼明已过重阳慵采撷自嫌亦作世人情
　　次韵桃花菊　　　　　　　朱行中【名服绍圣初人】
　　篱边不语自成蹊红入秋丛见亦稀乱挿乌巾酬老健轻浮白酒惜春归刘郎一去花何晚陶令重来色已非蝶散蜂藏无足恠冷香寒艳不堪依
　　次韵时从事桃花菊　　　　侯季长【名延庆政和中人】
　　霜郊百草半青黄寒菊偷春作艳妆灼灼似夸篱下客夭夭欲伴禁中郎【退之百叶桃花云故伴仙郎宿禁中】元都道士闻须种彭泽先生见定狂莫信化工欺世俗且将一笑荐雕觞
　　菊　　　　　　　　　　　钱昭度
　　曾见春花落万红不然随雨即随风如何得到重阳日浮在陶家酒盏中
　　次韵十五日菊　　　　　　丁宝臣【二首】
　　秋香多日閟英华霜脱离离抱砌斜趂节不随时俗眼近冬真是嵗寒花摛辞旧入骚人笔载酒谁寻醉令家曾读南华齐物论均无迟速可惊嗟
　　寒芳开晚独堪嘉开日仍逢小雨斜秋尽亭台凋木叶月圆时节伴蓂花幽香不入登髙防清赏终存好事家黄蘂绿茎如旧嵗人心徒有后时嗟
　　五色菊【愚斋云孙真人种花法与洛阳花木记皆有此菊名】
　　刘原父【二首】
　　屡闻白雪题诗句饱见黄花泛酒杯岂似一枝能五色相随次第雪中开
　　庭前菊花
　　翠叶金华刮眼明薄霜浓露倍多情谁人正苦山中醉借与繁香破宿酲
　　都胜菊　　　　　　　　　江袤【三首】
　　似嫌春色爱秋光格外风流晚独芳淡伫精神无俗艳丰醲肌骨有天香玉攅碎叶尘难染金蹙深心蝶谩狂晓带露华初折赠瑶台欲识斩新妆
　　御爱菊
　　黄花开尽白花开移自新罗小小裁雅质似嫌施粉黛玉肌端是屑琼瑰曽防御侧龙顔爱尚带天边月色来轻着晓霜添妩媚看匀红浅上香腮
　　五色菊
　　根分斸便成丛色弄轻黄转紫红愁似敛容羞白日淡如无语怨西风自缘取赏人心别不许陪观众志同乱折东篱休借问多情谁是主人翁
　　亚叟惠龙脑菊　　　　　　许景衡
　　正色最宜霜后见清香自是药中珍明年把酒东篱下采采何如旧主人
　　梅开逾月而黄菊方烂然　　郑刚中
　　江梅久矣报涂粉篱菊傲然方铸金岭外四时惟一气难分冬雾与秋隂
　　咏菊　　　　　　　　　　汪彦章
　　依倚西风不自持葳蕤羽葆杂金规繁开不负朝阳色独步非关昊帝私把酒可能追靖节掇苗终欲慕天随春红过尽聊经眼頼有芬芳慰所思
　　十日买黄菊二株　　　　　王十朋【三首】
　　十月更十日黄花开满枝鲜鲜如可餐采采还自疑重阳不堪摘况后一月期既晚何用好兹言闻退之天然傲霜性宁问早与迟不以日月断深杯为花持
　　十月望日买菊一株颇佳
　　秋去菊方好天寒花自香深懐傲霜意那肯媚重阳十月二十日买菊一株置于郡斋松竹之间目为嵗寒三友
　　三百青钱一株菊移置牕前伴松竹鲜鲜正色傲霜性不逐重阳上醽醁谁云既晚何用好端似髙人事幽独南来何以慰凄凉有此嵗寒三友足
　　分送四月菊与提刑都运二丈
　　张孝祥【二首】
　　午隂篱落小徘徊底许清香鼻观来定自霜台风力峻故教霜菊暑中开
　　金缕裁衣玉缀裳扫除瘴暑作秋香一杯拟做重阳赏更惜西风一夜凉
　　赠菊　　　　　　　　　　陆务观【游二首】
　　花里风神菊擅名品流不减晋诸卿梅应相与有葛兰复何忧无弟兄移后并逢三日雨开时恰值十分晴傍篱小摘供囊枕留得残香梦亦清
　　陶渊明云三径就荒松菊犹存盖以菊配松也予读而感之因赋此诗
　　菊花如端人独立凌冰霜名纪先秦书功标列僊方纷纷零落中见此数枝黄髙情守幽贞大节禀介刚乃知渊明意不为泛酒觞折嗅三叹息嵗晚弥芬芳
　　朝天菊【得于婺源　愚斋云此品想藤菊之类】　洪景卢【迈】
　　但见荼防能上架那知甘菊解朝天亭亭秀出风烟上冷落东篱却可怜
　　末利菊　　　　　　　　　洪景伯【适】
　　化工将末利改作寿潭花零露佳色鹅黄自一家
　　丛菊　　　　　　　　　　石延年
　　风劲香逾逺霜寒色更鲜秋天【一作光】买不断无意学金钱
　　菊　　　　　　　　　　　陶弼
　　九月严霜杀草根独开黄菊伴金罇东篱故事何重叠醉倒花前是逺孙
　　山行见菊　　　　　　　　李鼐
　　野色芬敷洗露香篱边不减御衣黄繁英自翦无人挿应笑陶潜两鬓霜
　　夭桃途次见菊　　　　　　文与可
　　英英寒菊犯清霜来伴山中草木黄不趂盛时随众卉自甘深处作芳其他烂漫非真色惟此氤氲是正香却念白衣谁送酒满篱髙兴忆吾乡
　　大笑菊　　　　　　　　　姜特立【二首】
　　玉瓣金心磊落花天姿髙洒出常葩标名大笑縁何事开口相逢有几家
　　霜后菊
　　嫩黄酽白媚秋晖正坐清霜一夜飞似怯晓来天气冷一时都换紫罗衣
　　菊苗　　　　　　　　　　彭汝砺【状元】
　　重阳黄菊花零落殆无有防阳动渊泉嫩叶出枯朽青青好顔色寂寥霜雪后物理如转环开花岂其久
　　种菊　　　　　　　　　　髙文虎
　　菊载神农经不见诗三百周官叙鞠衣一言仅可摘黄华纪吕令落英餐楚客伯始饮得寿桐君书探赜移根萌动需时当甲拆我羡柴桑里敢希履道宅不种儿女花朱朱与白白阅谱品虽多求栽地恐窄揠苗助其长抱瓮滋以泽朗咏黄为正流播风骚格寒香紫茁兰晚节桐柯柏相继早梅芳一笑巡檐索
　　【愚斋按后汉胡广字伯始　按本草相君有采药録注其花叶形色　柴桑乃陶渊明所居之里在九江浔阳县　履道坊乃白乐天退老之地在洛阳按履道新居诗篱菊黄金合窻筠緑玉稠】
　　蜡梅菊次韵周仙尉　　　　闻人善言
　　腊前曽弄色秋晚更包黄昔认蜂攅蜜今看蝶恋香辈流虽易处名氏却同乡防见成功女还思九日觞
　　金钱菊　　　　　　　　　杨巽斋
　　清晓幽丛露作团篱边积叠喜人看落英欲买真无价唯许骚人罄一餐
　　闰月见九华菊　　　　　　翁龟翁【逢龙】
　　众草已枯霜墙隂独自芳旋开三四蘂知为两重阳酒恰今朝熟花多一月香又经风雨后得尔慰凄凉
　　甘菊冷淘　　　　　　　　王禹偁
　　经年厌梁肉颇觉道气浑孟春奉斋戒勑厨唯素飱淮南地甚暖甘菊生篱根长芽触土膏小叶弄晴暾采采忽盈把洗去朝露痕俸面新且细溲摄如玉墩随刀落银缕煮投寒泉盆杂此青青色芳香敌兰荪一举无孑遗空媿越盌存解衣露其腹稚子为我扪饱慙广文郑饥谢鲁山元【广文先生饭不足元鲁山饿而死】况吾草泽士藜藿供朝昏谬因事笔砚名通金马门官供政事食久直紫微垣谁言谪滁上吾族饱且温既无甘防庆焉用品味繁子美重槐叶直欲献至尊起予有遗韵甫也可与言
　　晩食菊羮　　　　　　　　司马温公
　　朝来趋府庭饮啄厌腥羶况临敲扑喧愤愤成中烦归来褫冠带杖履行东园菊畦新雨霁緑秀何其繁平时苦目疴兹味性所便采撷授厨人烹瀹调甘酸毋令姜桂多失彼真味完贮之鄱阳瓯荐以白玉盘餔啜有余味芬馥逾秋兰神明顿飒爽毛发皆萧然乃知惬口腹不必矜肥鲜尝闻南山阳有菊环清泉居人饮其流孙息皆华颠嗟予素荒浪强为簮缨牵何当葺弊庐脱略区中縁南阳丐嘉种莳彼数亩田抱瓮新灌溉烂漫供晨餐浩然养恬漠庶足延颓年
　　采菊图　　　　　　　　　王十朋【二首】
　　渊明耻折腰慨然咏式微闲居爱重九采菊来白衣南山忽在眼倦鸟亦知归至今东篱花清如首阳薇
　　题徐致政菊坡图【名夀仁】
　　南方有髙士仁义偃王裔家山辟幽坡手取香草蓺秋至有黄华采采满衣袂客来酒盈尊诗出语惊世无心学渊明偶与渊明契静者年自长颓龄不须制髙懐耻独乐地逺人罕诣丹青写佳境有目皆可睨吾家鲜鲜径荒芜屡经嵗儒冠误此身挂之公得计
　　桃花菊词　鹧鸪天　　　　张孝祥【或云康伯可作】
　　一种秾华别様妆留连春色到秋光解将天上千年艳翻作人间九日黄　凝晓露傲清霜东篱恰似武陵乡有时醉眼偷相顾错认陶潜作阮郎
　　曾端伯【慥】取友于十花以菊为佳友
　　口号并调笑令
　　五柳门前三径斜东篱九日富黄花岂惟此菊有佳色上有南山日夕佳
　　佳友金英辏陶令篱边常宿留秋风一槩摧枯朽独艳重阳时賸收芳蘂浮巵酒荐得先生眉寿
　　【愚斋云宿留字两见赵岐注孟子孙奭音义上音秀下音霤按广韵宿留停待也】
　　王龄【十朋】取庄园花卉目为十八香以菊为冷香【有诗词】
　　佳节逢吹帽黄金染菊丛渊明何处饮三径冷香中
　　防绛唇
　　霜蘂鲜鲜野人开径亲栽植冷香佳色趂得重阳摘预约比邻有酒须相覔东篱侧为花辞职古有陶彭泽毗陵张敏叔绘十花为一图目曰十客图其间菊花曰寿客钱塘关士容因赋诗【诗云莫惜朝衣换酒钱渊明邂逅此花仙重阳满满杯中泛一缕黄金是一年此诗愚得于士友殊恨其不工今作一絶以易之云】
　　东篱寂寞旧家乡头白天生须又黄【按本草白菊仙经以为妙用服饵多用之】嵗嵗相陪重九宴主人传得引年方

　　百菊集谱卷四
<子部,谱录类,草木禽鱼之属,百菊集谱>
　　钦定四库全书
　　百菊集谱卷五
　　宋　史铸　撰
　　淳祐丙午中夏愚始饬工为此锓梓越旬余又得同志陆景昭特携赤城胡融尝于绍熈辛亥嵗撰图形菊谱二卷以示所恨得见之晚不及寘于其前今姑摭其要并序续为第五卷云
　　万物以节操为髙与春俱华与秋偕瘁者盈山满谷骚人墨客歌咏乎古今务以句语文辞相夸尚是何足以浼吾之笔端乎哉吾之所爱者独菊尔时维季秋霜风凄紧草木之叶或黄或瘠或槁或脱而菊也方濯濯然独立于霜露之中含曜吐頴精采夺目与吾相对竟日冷淡而耐久潇洒而有逺韵正可比方髙人贞士立于世道之风波操履卓絶不为威武势力之所摧屈者矣夫其天姿髙洁独受间气生不与草木同流死不与草木偕逝可谓物中之英百卉之桀然者也云云
　　菊名【御袍乃人君之服故列为首】
　　御袍黄　　　　　　　酴醾
　　银荔支【一名太师菊】　　　　金荔支
　　大金钱　　　　　　　小金钱
　　添色喜容【一名蘸金】　　　　七寳黄【又名十様黄】
　　七寳白　　　　　　　金堆
　　金铃　　　　　　　　大眉心
　　小眉心　　　　　　　金毬
　　银毬　　　　　　　　龙脑
　　桃花　　　　　　　　金盏金台
　　银盏银台　　　　　　大白【又名霜下菊】
　　小白　　　　　　　　夏佛罗【一名佛顶菊】
　　秋佛罗　　　　　　　甘菊【一名石决】
　　小金荔支　　　　　　野菊
　　一丈黄【一名沿篱菊】　　　　茉莉
　　金瓯　　　　　　　　玉盘
　　毛心　　　　　　　　钗头金
　　侍御　　　　　　　　蜡梅【一名道衣黄】
　　尖叶白　　　　　　　小堆金
　　白玉钱　　　　　　　檀香黄
　　小金佛头　　　　　　叠金
　　大金佛罗　　　　　　右四十一种【其中亦阙九华】
　　栽植
　　初种　仲春土膏流动菊苗怒生才及五六寸掘起拣根茎大者相去四寸许种之先用麻饼末一大撮拌土
　　浇灌　一月凡三度鉏薙至日暮以溺浇之春月则用蚕沙一法先以溺渍草屦置土下极有力
　　摘脑　才髙一尺以上便与摘脑摘脑则杈生而花阔至立秋而止唯夏佛罗银毬菊不用摘
　　事实
　　岭南异物志云南方多温臈月桃李花尽坼他物皆先时而荣唯菊花十一月开葢此物须寒乃发寒晚故发亦迟
　　巴东县将军滩对岸山水平秀有黄花上下沱一望约五六里
　　东坡帖曰夏小正以物为节如王苦菜之类验之略不差而菊有黄花尤不失毫厘近时都下菊品至多皆智者以他草接成不复与时节相应始八月尽十月菊不絶于市亦可怪也黄鲁直跋之曰此何异虹藏不见而虹挂空雷乃收声而雷发地耶
　　菊赋　　　　　　　　　　张南轩【敬夫】
　　喻子有园一畮畦菊百本日游其间乃为之赋其辞曰西风兮东篱金英兮紫枝着嘉名兮既逺岂众卉兮等夷标黄华兮月令寓落英兮楚辞生髙岗兮烛隰原吟鲍照兮赋潘尼互松兮偕杞径渊明兮宅天随秋日兮凄凄秋露兮离离万木槁兮既下一鴈鸣兮初飞送孟嘉兮帽落逆王兮白衣其操兮箕山之洁其韵兮竹林之絶浏兮御寇之御风栗兮马曹之泛雪临清流兮子陵之居濑含夕霏兮真长之望月丛兮特秀幽香兮微透紫蝶兮黄蜂凛既寒兮犹凑聘芙蓉以为妃兮命秋兰以为友官槐敛迹以宵逝兮岩桂容沮而色黝揖江梅以先发兮曰子之茂兮其庸可后邀黄葵以旅处兮曰珠玉其在侧予岂不知予之陋一束既多兮魏帝之赐少者百年兮甘谷之寿枝叶老硬兮饱余腹于五月葩华丰好兮悦余目于重九嵗植百本日绕百匝兮聊临风而三嗅
　　杜甫诗以甘菊名石决
　　秋雨叹诗曰雨中百草秋烂死堦下决明颜色鲜着叶满枝翠羽葢开花无数黄金钱説者以为即本草决明子此物乃七月作花形如白扁豆叶极稀疎焉得有翠羽葢与黄金钱也彼葢不知甘菊一名石决为其明目去翳与石决明同功故吴越间呼为石决子美所叹正此花耳而杜赵二公妄引本草以为决明子疎矣哉















　　百菊集谱卷五
　　钦定四库全书
　　百菊集谱卷六
　　宋　史铸　撰
　　体题新咏　　　　　　　　　　六十一首
　　【以后附入诸士友十九首凡二者之内除于题下该臆吟者八首其他诸篇皆是咏越中所有之品】胜金黄
　　篱下秋深花正敷煌煌金彩照吾庐维扬贡品虽称贵颜色看来反不如
　　御爱黄
　　贵品传来自禁中色鲜如柘恍迷蜂作歌亦见钟情重承眷应曾遇徳宗
　　御袍黄
　　秋晚司花逞巧工解将柘色染幽丛待看开向丹墀畔【萧頴士菊荣篇照曜丹墀】宛与君王服饰同【杜甫花卿歌绵州副使着柘黄注僭乘舆服色也】
　　九日黄
　　露丛花发例皆迟异品敷金不诡随应节及时真可爱登髙且把泛瑶巵
　　又
　　应时寒蘂拆秋含晃耀良金色可参似遇道人殷七七故开佳节日三三
　　金钱菊
　　隂阳铸出绕篱边露洗风磨色灿然未解济贫行世上且图买笑向樽前
　　又【此作明用题字】
　　天女将图买断秋筭来白帝价难酬金钱满閤翻嫌富撒向幽丛竟不收
　　金丝菊【明题】
　　染【如艳切】人徒染【如琰切】金丝色侍女谩歌金缕衣争似黄花得天巧织成纹绺【力九切】不须机
　　金铃菊
　　化工写出烂盈枝颗颗光明耀竹篱赏翫佳人应笑道待教系向雪狮儿
　　金连菊【臆吟】
　　迥出娇红媚一川风刀细镂耀篱边不妨捧向孩儿手留取清香在佛前
　　侧金盏
　　圆模罗列占东篱西帝赐来宫様竒疑是花神清酌罢尽教放处不妨欹
　　金盏银台
　　黄白天成酒器新晓承清露味何醇恰如欲劝陶公饮西皥应须作主人【又作拟将享宴司花女须报韦公旧主人】
　　滴滴金【夏菊也】
　　未见秋来花便开人言因露作根荄千团万防枝头坠尽化黄金出土来
　　宻友菊【按洛阳花木记用此宻友字】
　　寒英雅称伴吾徒色正香清态有余日涉中园长与防何忧因数反成疏【杨巽斋宻友花有朶朶相迎意更亲之句愚今所作葢取此义】
　　又蜜卣菊【据髙疎寮用此蜜卣字】
　　化工也学割蜂房秋卉妆成春蘂黄芬馥犹疑盛秬鬯未容轻把泛霞觞【书洛诰秬鬯二卣正义曰秬黒黍也以此为酒煮郁金草筑而和之使芬香调畅谓之秬鬯酒卣中樽也】
　　橙菊
　　上林佳果乆流声【西京杂记云上林苑橙十株】秋径香苞特假名正赖蟹肥新酒熟幽人来赏两含情
　　荔枝菊
　　莫论枝上粟团黄且喜篱边珍颗香若使唐家妃子见料应误摘醉中尝
　　茱萸菊
　　品出陶家花品外名存吴地药名中若将泛入重阳酒不用分香摘两丛
　　艾菊【明用题字】
　　一入陶篱如楚俗重阳重午两关情惜哉删后诗三百菊奈无名艾有名【一换押乡字韵云怪底陶篱似楚乡寒花暑叶共枝芳无求往古三年効且挹明朝九日香】
　　末利菊【明用题字】
　　来从西域馨香异【莲经有末利花香之言】翻作东篱品目新悟此肯为微利役殷勤来赏属幽人【王梅溪求末利花诗老来耻逐蝇头利故向禅房覔此花今之鄙句葢祖此义】
　　甘菊
　　南阳佳种传来乆济用须知味若饴苗可代茶香自别花堪入药效尤竒
　　塔子菊【以金铃菊蟠结而成】
　　金彩煌煌般若花髙蟠层级巧堪夸更添佛顶周遭种成此良縁胜聚沙【聚沙为佛塔见莲经偈言】
　　毬子菊
　　团□秋卉出篱东惹露凌霜衮衮中疑是花神抛未过更教辗转向西风
　　野菊
　　寒郊露蘂疎仍小【一年野菊甚盛乃改作繁何小】瘦地霜枝细且长境僻人稀谁与采马蹄赢得践余香
　　黄白菊
　　二色秋英并一根金宜为友玉为昆相依笑向西风里皓色须还中色尊
　　十様菊【臆吟】
　　霜蘂多般同一本天教成数殿秋荣从他蛱蝶偷香惯偷遍无过一例清
　　九华菊【吴有赵广信尝链九华丹此菊以丹为名犹酴醾花以酒名之其意各有所寓杜光庭诗初开九鼎丹华熟】
　　功成丹鼎花堪比花到重阳色正鲜靖节集中名甚着羡他惯服制颓年
　　又
　　流芳千古傲霜英剪玉丝金照眼明若论驻颜功不小仙丹端可与齐名
　　佛顶菊
　　篱畔光明縁底盛秋来千百化身多露栖不必醍醐灌【仁宗皇帝御赞莲经灌顶醍醐滴滴凉醍醐酥之精液也】雨沐何烦手掌摩【楞严经世尊怜愍阿难以手摩其顶】
　　大笑菊【丁晋公诗花能含笑笑何人东坡诗花非识面常含笑今愚鄙句亦祖此义】
　　玉颜已破晚秋葩不费千金亦可夸幽径主人偏爱惜且赢耳畔弗諠哗
　　又【明用题字】
　　晚节敷华性异常黄冠白羽道家妆料应识破荣枯事独对秋风笑一场
　　又【明用题字】
　　桃笑春风菊笑秋冶容正色不相侔寒梅一笑如堪索这笑方为是匹俦
　　玉瓯菊
　　化工施巧在秋葩琢就圆模莹可嘉着底香心真蜡色似留赏客欲分茶
　　银盘菊
　　秋英疑是白金裁承露如从仙掌来翻笑汉皇铜制古斩新一様也竒哉
　　轮盘菊
　　秋深篱下拆霜英圆质风吹飏不停天巧固非烦扁斵日新又岂待汤铭
　　粉团菊
　　月姊容颜别一家天真何必御铅华秋来残腻方抛弃幻作篱边馥馥花【彭齐霜月诗应是姮娥剩妆粉一时抛撒下天来此借其意】
　　月下白
　　素质鲜明絶防尘冰轮髙照转精神丛丛皓彩如罗绮【谓彩帛之纹亦有粟地菊之类】个様诚堪示染人
　　纒枝白
　　西风顿拆晚秋葩色映霜华与月华不特翠枝柔猗【于可切】傩【乃可切】更饶緑叶宻交加
　　酴醾菊【宋景文公酴醾诗来自蚕丛国香传弱水神按古蚕丛国即蜀中也】
　　春架秋篱景一同想因分种自蚕丛但将酩酊酬佳节不管花居酒品中
　　木香菊
　　秋花也与药名同素彩鲜明晓径中多少清芬通鼻观何殊满架拆东风
　　寒菊
　　不畏霜风质自殊不招蜂蝶艳何孤梅花松竹如相见【朱希真十月菊词须添罗幕防风霜要留与疎梅相见】便合添为四友呼
　　淮南菊
　　割脂簇蜡宻成团杰出东篱最奈寒加紫翻宜霜后看料应惯见属刘安
　　徘徊菊
　　花神着意驻秋光不许寒葩陡顿芳敷彩盘桓如有待幽人把玩不须忙
　　馒头菊
　　离火供炊饼饼圆【陆放翁菊诗有饼饼香字前辈菊诗篱边饼饼金】幽人饱翫向篱边采来还问堪餐否应使痴儿口堕涏
　　桃花菊
　　仙源分到篱东灼灼秾华缀露丛崔防诗章陶令酒两家混作一家风
　　燕脂菊【臆吟】
　　天女染花情若狂鲜妍直欲媚秋光忍将陶径黄金色也学秦宫朱脸妆
　　牡丹菊【臆吟】
　　本是秋香九日黄假为国色百花王待残拟把酥煎啗【见渔隠丛话后集二十三卷孟蜀时李昊事】莫采芳英泛酒觞
　　红薇菊【臆吟】
　　天厌花黄色改殷【乌闲切赤色也】东篱景物似东山逗遛春蘂为秋蘂荆棘了无藏叶间
　　绣菊
　　寒葩缕缕结缃红不待纎针见巧工秋老从他宫线减彩文翻喜入花丛
　　石菊
　　花美虽堪写团扇艳妖未必入东篱纪名何取它山物徧问园官总不知【愚辨石菊大菊虽今古之名不同其实一种物也至秋结实名曰蘧麦今穷见麦粒之形了无所惑矣讨论既定窃意其石字当为硕案字书硕大也庶几意合于古书今复成一絶以纪其实云】
　　又
　　榦弱叶纎花特竒艳浓九夏到秋时枝头结实元为药争奈越中人罕知【若蘧麦所出之地其榦直而坚】
　　大菊【明用题字　即今之石菊也】
　　菊名何大为谁开子结秋丛是药材【若所产之地者结子乃至作穗】若用催生功不小请尝便可见婴孩【千金方治产经数日不出或子死腹中以瞿麦煮浓汁服之】
　　孩儿菊
　　地母提来风露径笑风泣露并堪怜品微元乏香肌骨滥预秋英得浪传
　　春菊【蒿菜花是也】
　　莫论园蔬品目卑花开不减菊幽竒灿然金色仍堪采春老恰如秋老时
　　紫菊【马兰花是也】
　　秋野闲花是绣铺佳名得自北人呼【见本草】若教尼父当时见应恶纷纷色乱朱
　　观音菊【天竺花是也】
　　霞幢森列引薰风髙出疎篱紫满丛翠叶纎纎如细柳直宜挿向净瓶中
　　绣线菊【厌草花是也】
　　天成素缕结秋深巧刺由来不犯针篱下工夫何绚烂条条绾缀紫花心
　　佳友【昔曽端伯以菊为佳友愚今以诗实其名】
　　气清色正品尤髙好事幽人善与交开径何须望三益相陪雅尚在香苞
　　寿客【近世张敏叔以菊为寿客愚今以诗实其名】
　　东篱冷落旧家乡性耐风霜气味长几度入来重九宴主人传得引年方
　　对菊懐古
　　靖节先生菊满园其名独有九华存东篱若许尘踪到佳品须当尽讨论
　　菊花【单题】
　　独芳三径属秋深清致贞姿快赏心解道卓为霜下杰平生靖节最知音
　　金丝菊　　　　　　　　　冯发藻【十首阙一】
　　纒风绾雨短篱旁织出黄花缕缕黄遥想司花几仙子鲜明拟作六铢裳
　　茱萸菊
　　一种秋英具两般摘来浮向酒杯寛阿谁到得重阳日醉把花枝子细看
　　夏月佛头菊
　　圆英现出端严相素瓣染成知见香必竟白毫破炎毒故教开向夏畦凉
　　酴醾菊
　　秋花也与酒齐名三月留为九月英朶朶露栖明亚雪还如压架拆春晴
　　朝天菊【臆吟】
　　凌霄花岂凌霄去向日葵空向日倾何似幽姿堪对越也酬洪覆拱髙明
　　桃花菊
　　怪底都花发迟西真着意在霜枝春葩也耐秋风劲红雨何愁乱入篱
　　牡丹菊
　　秋香刚欲窃天香遥想南阳似洛阳莫道东篱蔼声价诗人曽拟作花王
　　孩儿菊
　　穉丛弱质巧相如晓沁啼痕一雨余天亦何心钟爱汝也呈佳色殢陶庐
　　采菊【用古人名赋】
　　和霜旋采黄香嗅与客登髙适兴时多谢安排满头挿相随何得怨开迟
　　金铃菊　　　　　　　　　孙耕【三首】
　　疑是良工巧铸成天然颗颗带黄英篱边一任风摇动不学檐前断续声
　　孩儿菊
　　弱质生成由地母清姿保爱借园公花偏娇嫩叶偏细凝竚篱边弄晩风
　　鹭鸶菊【臆吟　此品严州有之】
　　玉羽毵毵剪作花花心挺出傲霜华恰如未上青天去且立西风古径斜
　　杨妃菊【臆吟】　　　　　　　　陆希澄
　　含笑向篱旁花丛似洞房露浓新出浴霜薄浅成妆尚带霓裳色犹存辇路香【张全真题明皇太真聨镳图诗并辔春风辇路香】故令千载下还许侑瑶觞
　　金盏银台　　　　　　　　许光曽
　　黄中素表拆秋葩恰似开筵富贵家晃耀西风深院里清标不减水仙花
　　佛头菊　　　　　　　　　僧希髙【二首】
　　佳卉超凡沐雨开恍如螺髻出山来【世尊肉髻见莲经与楞严经】就丛更种金莲菊【阙】
　　大笑菊
　　寒花也解媚清秋貌似呵呵满槛稠若使幽王能着眼何须举火戏诸侯
　　金钱菊　　　　　　　　　僧文行【二首】
　　化工铸出最光圆闲数枝头不计千满径黄花秋富贵陶公何必苦无钱
　　大笑菊
　　绕篱喜色破新愁一粲西风卒未休【谷梁传注粲然盛笑貌】非学野花留寳靥应楚客独悲秋
　　集句诗　　　　　　　　　　　史铸【四十首】
　　【铸儿童时尝阅东轩臞儒赵公保集句梅诗喜其多有可取今故效颦采撷百家英华为菊成章也】种菊
　　幽懐逺慕陶彭泽【王禹偁】一亩荒园试为鉏【苏子由】自种黄花添野景【谢景山见诗话总】几多光彩照庭除【魏野】
　　菊花【十二首】
　　无艳无妖别有香【僧齐已对菊】知心谁解赏孤芳【陆务观】渊明酩酊知何处【王荆公】安得斯人共一觞【谢无逸】
　　二
　　霜里鲜鲜照眼明【王十朋】人言此解制頽龄【梅圣俞】怜香擘破花心齅【姚揆】酌尽斋中竹叶缾【黄山谷】
　　三
　　一夜清霜殒物华【蔡柟】寒芳开晩独堪嘉【丁寳臣】折来嗅了依前嗅【邵尧夫】不是寻常儿女花【王十朋】
　　四【千金方菊花作枕袋大能去头风明眼目陆务观菊诗傍篱小摘供囊枕留得残香梦亦清】
　　篱菊含风暗度香【余安行】栽多不为待重阳【齐已】愈风明目须真物【苏子由白菊】梦寐宜人入枕囊【山谷】
　　五
　　露丛芬馥敌兰芽【韩忠献公】清赏终存好事家【丁寳臣】莫遣儿童容易折【洪景卢】此花开后更无花【元微之】
　　六
　　露裛幽花冷自香【释皎然】药中功效不寻常【王十朋食姜】祛风偏重山泉渍【文保雍】胡广随縁却寿长【郑刚中菊】
　　七
　　清香裛露对髙斋【司空图】端仗兹花慰老懐【王十眀】欲折一枝来侑酒【蔡柟】登髙能赋属吾侪【陈后山】
　　八
　　八月九月天气凉【李白】绕栏种菊一齐芳【邵尧夫】好风应防幽人意【江奎】时去时来管送香【张芸叟】
　　九
　　不趂盛时随众卉【文与可】幽姿髙韵独萧然【田元邈】别开小径连松路【王介甫】常爱陶潜逺世縁【梅圣俞】
　　十
　　篱菊开时寒有信【王彦霖】幽香还酿客懐清【周麟之】折归忍负金蕉叶【张彦实】欲伴骚人赋落英【苏东坡】
　　十一
　　菊花有意浮杯酒【汪彦章】秋老霜浓满槛开【江袤】多谢主人相管领【沈瀛】尽收清致助吟才【张子野】
　　十二
　　一夜新霜着瓦轻【欧阳永叔】照窗寒菊近人清【闻人善言次韵童恭叔】防收芳蘂浮巵酒【曾端伯】白发年年不负盟【闻人善言中秋月】
　　黄菊【二十首】
　　黄花漠漠弄秋晖【王荆公】竚立阶前香在衣【王性之】正色逢人何太晚【强几圣】衰翁相对惜芬菲【白乐天】
　　二
　　白露黄花自绕篱【羊士谔】幽香深谢好风吹【寇莱公】陶公没后无知已【李山甫一作罗隠】嵗嵗花开知为谁【李颀】
　　三【凡菊诗中言霜露者甚多至于言雨者惟王龄尝称范文正公有句云半两黄花秋赏健云】
　　绕篱黄菊自开花【僧洪觉范】开日仍逢小雨斜【丁寳臣菊第三首句】自得金行真正色【丁寳臣菊第二首句】肯参红紫鬭纷华【朱希真】
　　四
　　金英寂寞为谁开【王禹偁】底许清香鼻观来【张孝祥】篱下先生时得醉【白乐天】余风千载出尘埃【王荆公】
　　五
　　满园佳菊郁金黄【白乐天重阳席上】寿质清癯独傲霜【杨巽斋】且喜年年作花主【白乐天花前叹】依然相伴向秋光【罗隠菊】
　　六
　　五行正气产黄花【杜光庭】不在诗家即酒家【钱易】诗笔酒杯俱有味【元绛】亦同元亮旧生涯【本朝江为】
　　七
　　满地黄花得意秋【良祐阙姓下句浪陪使节赤松游见于石刻】移来庭槛助清幽【齐唐】自縁禀性天生异【张齐贤】不与繁华混一流【杨时可】
　　八
　　篱边黄菊为谁开【李嘉祐】转忆陶潜归去来【髙适】挿了满头仍渍酒【邵尧夫】且谋欢洽玉山頽【元澶】
　　九
　　倚风黄菊绕疎篱【彭应求】自有清香处处知【毛友】今日王孙好收采【鲍容】浊醪霜蟹正堪持【苏子由】
　　十
　　金蘂繁开晓更清【欧阳修】薄霜浓露倍多情【刘原父】归田谁是渊明兴【赵嘏】独绕东篱万事轻【用紫芝】
　　十一
　　丛菊疎疎着短篱【僧琏不器】重阳前后始盈枝【文与可】托根占得中央色【赵宋英见气推防】不比凡花儿女姿【姜特立】
　　十二
　　自有渊明方有菊【辛幼安】因人千古得嘉名【韩忠献】一年好处君须记【苏东坡】翠叶金华刮眼明【刘原父】
　　十三
　　东篱黄菊为谁香【王十朋】不学羣葩附艳阳【苏澄庵】直待素秋霜色里【廖匡凝】自甘深处作孤芳【文与可】
　　十四
　　香雾霏霏欲噀人【苏东坡】黄花又是一番新【宋邦永见愚园咏史】陶家旧已开三径【韩治】直到如今迹未陈【杨巽斋】
　　十五
　　满眼黄花慰素贫【山谷】年年结侣采花频【刘禹锡】要收节物归觞咏【张灏】只许闲人作主人【姜特立】
　　十六
　　菊花天气近新霜【陆务观】节近花须满意黄【陈后山】陶令篱边常留宿【曽端伯】朝来满把得幽香【苏子由】
　　十七
　　东篱九日富黄花【曽端伯】节物惊心秪自嗟【许景衡】尽日馨香留我醉【王禹偁】银瓶索酒不须賖【王十朋】
　　十八
　　斜照明明射竹篱【僧道潜】黄花能与嵗寒期【范文正公】人疑五柳先生宅【周紫芝】消得携觞与赋诗【郑谷】
　　十九
　　黄花弄色近重阳【僧道潜】风拆霜苞细细香【江袤】似与幽人为醉地【陆务观】随晴随雨一传觞【陈与义】
　　二十
　　可意黄花是处开【苏东坡】芝兰风味合相陪【綦崈礼】应须学取陶彭泽【白乐天】左把花枝右把杯【司空图】
　　白菊【三首】
　　我怜贞白重寒芳【陆防】小径低丛淡薄妆【蔡柟】谢女黄昏吟作雪【徐仲车】天然别是一般香【李端叔】
　　二
　　幽芳天与不寻常【江袤】逆鼻浑疑雪亦香【陈后山一作张文潜】把酒可能追靖节【汪彦章】素英一色混瑶觞【邵尧夫只此一句取于五言】
　　三
　　琼葩灿彩绕篱东【杨巽斋】不怯清霜更耐风【赵令衿】淡泞精神无俗艳【江袤】独髙流品蕙兰中【李鼐】
　　黄白菊【胡侍郎二色莲诗见醉翁谈録】
　　金英铄铄擅秋芳【杨巽斋】中有孤丛色夺霜【白乐天】手把数枝重叠嗅【邵尧夫】两般颜色一般香【胡侍郎诗红白莲花共一塘云】
　　野菊
　　一簇疎篱有野花【邵尧夫】不应青女妬容华【洪父】繁英自剪无人挿【李鼐】只有黄蜂趂两衙【孙仲益】
　　晚菊
　　青蘂重阳不堪摘【杜甫】重阳已过菊方开【邵尧夫】不将时节较早晚【王十朋】且折霜蕤浸玉醅【苏东坡】
　　残菊
　　节去蜂愁蝶不知【郑谷】冷香消尽晚风吹【谢无逸】碎金狼藉不堪摘【陆务观菊】空作主人惆怅诗【于武陵一作韦庄】
　　引用唐宋名贤诗句
　　唐【二十二名　以下人名依集句次第】
　　僧齐已　　　　　　　元微之
　　释皎然　　　　　　　司空图
　　李白　　　　　　　　白乐天
　　羊士谔　　　　　　　李山甫
　　李颀　　　　　　　　罗隠
　　李嘉祐　　　　　　　髙适
　　元澶　　　　　　　　鲍溶
　　赵嘏　　　　　　　　廖匡凝
　　刘禹锡　　　　　　　郑谷
　　陆防　　　　　　　杜甫
　　于武陵　　　　　　　杜光庭
　　皇宋【七十名】
　　王禹偁　　　　　　　苏子由
　　谢景山　　　　　　　魏野
　　陆务观　　　　　　　王荆公
　　谢无逸　　　　　　　王十朋
　　梅圣俞　　　　　　　黄山谷
　　蔡柟　　　　　　　　丁寳臣
　　邵尧夫　　　　　　　余安行
　　韩忠献公　　　　　　洪景卢
　　文保雍　　　　　　　郑刚中
　　陈后山　　　　　　　张芸叟
　　文与可　　　　　　　田元邈
　　王彦霖　　　　　　　周麟之
　　张彦实　　　　　　　苏东坡
　　汪彦章　　　　　　　江袤
　　沈瀛　　　　　　　　张子野
　　欧阳修　　　　　　　闻人善言
　　曽端伯　　　　　　　王性之
　　强几圣　　　　　　　寇莱公
　　僧洪觉范　　　　　　朱希真
　　张孝祥　　　　　　　杨巽斋
　　钱易　　　　　　　　元绛
　　江为　　　　　　　　良祐
　　齐唐　　　　　　　　张齐贤
　　杨时可　　　　　　　毛友
　　刘原父　　　　　　　周紫芝
　　僧琏不器　　　　　　赵宋英
　　姜特立　　　　　　　辛幼安
　　苏澄庵　　　　　　　朱邦永
　　韩治　　　　　　　　张灏
　　许景衡　　　　　　　僧道潜
　　范文正公　　　　　　陈与义
　　綦崈礼　　　　　　　徐仲车
　　李端叔　　　　　　　赵令衿
　　李鼐　　　　　　　　胡侍郎
　　洪父　　　　　　　孙仲益
　　不记何代【三名】
　　姚揆　　　　　　　　江奎
　　彭应求
　　愚自丙申迄于甲辰每得菊之一品一目必稽于众其言同者然后笔而记之今谱内有六品尚阙其説縁愚曩尝一见今畦丁罕种未获再覈以取其的故也凡九年间于吾乡得正品与滥号假名者总四十五种以次诸谱之后予昨当花时每嵗须苦吟体题诗与集句诗一二十篇以揄扬众品之清致积稔弥乆几至二百篇今选百篇滥赘卷尾至此兴尽而絶笔矣尔后虽间有黄蔷薇金万铃之类始出【此二品首见于虢地品类近时吾乡亦有之】然愚年将耋景则缬眼勌于辨眎未容茍简増入也如有与我同志者幸为续谱云











　　百菊集谱卷六
　　百菊集谱补遗序
　　前编始成愚乃标之为百菊集谱因同里判簿兆伟伯见之乃裒以佳名曰菊史续又见古人江奎诗有他年我若修花史之句髙疎寮有竹史之作但铸才疎识浅所愧不足聨芳于前贤乃者物色府察卢舜举【讳选】録示黄华传近又防同志陆景昭假及蘜先生传今故并行校正列于补遗卷端戏表此编滥有称史之名耳峕淳祐庚戌嵗季春吉旦愚斋史铸颜甫识








　　钦定四库全书
　　百菊集谱补遗
　　晩香堂品类【此除诸谱重复之名】
　　渊明菊
　　大夫菊
　　处士菊
　　三顾菊
　　黄金盏菊
　　簇金菊
　　金箭头菊
　　金骨朶菊
　　黄金带菊
　　银钱菊
　　玉盘珠菊
　　玉珑璁菊
　　伴梅菊
　　茶菊
　　松子菊
　　金陵菊
　　江隂菊
　　江隂白菊
　　献嵗菊
　　四季菊
　　中秋菊
　　凤头黄菊
　　閙蛾儿菊
　　墨菊【其中亦阙九华之名】





　　钦定四库全书
　　百菊集谱补遗目録
　　黄华传【邢良孠撰】
　　蘜先生传【马揖撰】
　　杂识
　　辨疑
　　诗赋
　　晚香堂题咏
　　续集句诗
　　新词
　　正误





　　钦定四库全书
　　百菊集谱补遗
　　宋　史铸　撰
　　黄华传　　　　　　　　广信邢良孠
　　黄华字季香世家雍州隠于山泽间生男曰周盈曰延年女曰节女皆为神农氏之学嵗乆苗裔散处天下有黄氏白氏金钱氏金楼氏凡七十余族而黄氏最显华少时取青晚节取紫初为内黄令【九域志北京大名府有内黄县】尝开卷读易至黄中通理粲然笑曰美在其中畅于四支矣至荣满而归南游楚屈大夫方与江篱杜蘅及公子兰作离骚之辞得华喜同臭味把玩不斁楚人歌之曰有美屈平兮洵洁且清兮咀华之英兮挹我谓我馨兮吕不韦着春秋闻华名氏援笔特书然华静介自立不能媚俗好至魏文帝时尝征华入见神采英发帝喜语钟繇曰黄华函乾坤之淳和体芬芳之淑气宜侍宴金华殿人亦未甚爱也晋陶渊明旷达有髙尚之气然且见华俯加采纳曰吾不肯折腰对督邮今为吾子折腰与语有味【黄菊味甘】华曰吾甘心从先生游余子苦口【白菊味苦】何足置齿牙间哉渊明乃翦茅开径延置家园觞咏陶写必访华东篱下握手至熏夕渊明醉眠遣客罢休【罢部买切】华独露坐不去瓶罄樽空相对悠然江州刺史王闻渊明有佳客亟遣白衣致餽渊明贮酒满船【船谓酒】命华拍浮其中以为乐渊明有友徂徕十八公与华齐名苍髯长身尝从大夫之后下膏泽有醖借【膏谓松脂可以酿酒】能制中山醇醪【酒经曰醪汁滓浊酒也东坡松醪赋云制中山之松醪愚按中山在西京以北定州之地东坡帅定武　尝饮此酒作赋】华讥其非圣人之清十八公曰我自用我家法卿自用卿家法【二句出世説子嵩云】或问其所以同华曰陶先生自拔于流俗十八公不雕于嵗寒华虽当青女降霜亦不变色【淮南子秋三月青女乃出以降霜雪髙诱注青女天神青妖玉女主霜雪妖乙骄切愚览渔隐丛话与髙续古纬略并引作青腰玉女】是则同时人目为三杰华既经渊明称赏名声表表毎遇良辰賔朋登髙开宴华至天资中正非栀貌蜡言【栀貎蜡言出柳文鞭价説】黄衣黄裳意象闲雅清风徐来徳馨袭人至其晚节不与草木俱腐羣英扫地华独固蒂岿存曰予自上世以来晓轻身明目之术书名方册世以为仙且其所居有潭水饮之能制頽龄于华可知矣子孙枝分傲睨冰霜挺有风烈与黄橙陆吉同时【东坡有黄甘陆吉传】以为一年好处人到于今称之
　　赞曰有熉黄华渊乎似道朱紫竞时惟华独也正羣英牢落惟华独也在【庄子徳充符受命于天唯舜独也正受命于地唯松栢独也在】又遇骚人达士着语品题名誉始益光大虽今古常见而风采常新扬子云曰无仲尼则西山之饿夫与东国之绌臣恶乎闻非躗言也【左哀二十四年是躗言也户快切谓过谬之言】夫遇与不遇人物之显晦系焉予于黄华亦有感于斯云
　　蘜先生传　　　　　　　　建阳马揖
　　先生名蘜字华其先为甘氏祖曰节华佐神农着本草书成帝用嘉之乃命竹史差次其功封以沃土位在上品之上既而归隠于南阳潭之山谷世济其美人多寿考黄帝嗣兴有土徳之瑞色尚黄数用九帝曰尔世有大功于民就锡汝以南阳之土赐姓黄氏世世相承以九月九受封之日为先生寿名曰嘉节先生明徳惟馨操履贞介耻与庶类竞逐繁华雅志清髙务坚晩节虽青女横陈而正色不变王公贵人慕其风味争相迎致然气类不相合则虽强留纳交而先生终不屑意惟田园守拙之士岩谷隠逸之人事之惟谨即与倾葢定盟杯酒不相舍先生虽潜徳不耀然吕令之正四时成周王后服饰之用先生与有力焉所知已者楚有灵均晋有渊明本朝有韩稚圭皆与结好为平生欢近时番禺崔公宁辞相印不拜自号菊坡而甘心相与徜徉于其所其见贵重于世如此若昔陶隠居陆天随诸子升堂矣而未入于室也每嵗九日上自宫掖下至闾巷各称丰俭为先生寿白衣送酒汉宫开酿太官赐餻或献茱囊或荐蓬饵或烹桑苎之茶皆为先生之侣也且贵为天子如唐徳宗亦作为歌诗以庆之至于醉卧篱东反□篱西此又各随所寓而称寿者也其本支百世子孙千亿散而之四方者不知其几若夫族类大略则有范成大诸家之谱在兹不复録
　　太史公曰先生肇分茅土皆仿其方之色蘜自啓国南阳之后居湘漓彭泽者二千祀不易黄姓自余散处四方者考其氏而知其方若白氏红氏则着于西南或言朔庭有墨子【墨者又众色之后此近世方有】然未尝与中国盟防故名不显其在青社者有苍蓝二氏生亦不蕃要之南阳实在中土而黄氏又居方之正得数之中其后宜莫与京白受采土生金又当金天御宇之时宜白之盛亚于黄彼朱者子信美矣而有富贵浓艳之态不类山林有道者气象君子尚论盍谨考哉
　　杂识
　　胡少瀹菊谱序云尝试述其七美一寿考二芳香三黄中四后雕五入药六可酿七以为枕明目而益脑功用甚博神农所以载之上经姬公所以列之尔雅屈大夫所以飡其英而着之离骚吕不韦所以覩其华而编之月令黄鹄下太液武帝形之歌九月九日汉风俗以为酒自后胡广袁隗诸人则取其水以为饮食仙人王子乔与陶洪景辈至啖其根叶考其源流葢自上古已知贵重今人但言陶渊明所好殆不得专其美也云云【按西京杂记武帝歌曰黄鹄飞兮下建章金为衣兮菊为裳】
　　胡少瀹菊谱后序云子胡子既作菊谱客曰菊之品不一而足然则花之似菊者吾子亦有取乎曰夫疑似之间毫厘之际君子明辨而不恕正以其似是而非有以害道若阳虎之貌似夫子项羽之瞳子如舜其可以形似而遽信之今菊之为物挹之馨香饵之延龄标致髙爽如此自余小草仅可为臣仆奴讵敢望其音影花虽相近乃菊之盗犹小人之效君子非不縁饰其外而胷中之不善讵能自揜余惧夫人他日之耳目或为所惑故以其党类列之编末
　　【桐蒿花　　地丁花　　马兰滴滴金　　千里光　　旋复花】
　　今观草堂诗余其中鹧鸪天桃花菊词有云解将天上千年艳翻作人间九日黄愚谓此二句用字皆未深稳又检康伯可词乃作换得人间九日黄且换得二字用之亦未切当及覈张状元长短句方知是偷将天上千年艳染却人间九日黄至此意义明白乃知下字之工妙
　　刘防谱菊有顺圣浅紫之名愚按皇朝嘉祐中有油紫英宗朝有黑紫神宗朝色加鲜赤目为顺圣紫葢色得其正矣【详见麈史】
　　辨疑
　　按本草与千金方皆言菊花有子愚初以此为疑今观魏钟防菊华赋其中有芳实离离之言必可取信续又见近时马伯升菊谱有该金箭头菊其花长而末鋭枝叶可茹最愈头风世谓之风药菊无苗冬收实而春种之据此二説则知菊之为花果有结子者明矣
　　菊花多真假相半难以分别其真菊花蔕子黑而纎若野菊则蔕子有白茸而大味极苦【博闻新録】
　　夏菊越人名为滴滴金愚观胡氏谱乃以此品为菊之盗葢因此种枝叶与诸菊不类又至于手撚嗅之絶无其香故胡谱遗之不取愚今之为谱辄反取之者何乃是徇俗泛爱其名耳信此似是而非者也
　　诗赋
　　菊华赋　　　　　　　　　魏钟防
　　何秋菊之可竒兮独华茂乎凝霜挺葳蕤于苍春兮表壮观乎金商延蔓蓊郁縁坡被岗缥榦緑叶青柯红芒芳实离离晖藻煌煌微风扇动照耀垂光于是季秋九月九日数并置酒华堂髙防娱情百卉凋瘁芳菊始荣纷葩韡晔或黄或赤圆华髙悬准天极也纯黄不杂后土色也早植晚发君子徳也冒霜吐頴象劲直也杯中体轻神仙食也乃有毛嫱西施荆姬秦嬴妍姿妖艳一顾倾城擢纎纎之素手雪皓腕而露形仰抚云髻俯弄芳英
　　【愚斋云今谛玩此赋乃知兹菊非寻常之品必是异于众者葢其中有云延蔓蓊郁縁坡被岗则知此菊之有藤也又云芳实离离晖藻煌煌则知此菊之结子也又云圆华髙悬准天极也则知其榦之髙决非低小之丛此品必是世谓一丈黄者也】
　　寒蜂采菊蘂诗　　　　　　耿湋【唐人】
　　游飏下晴空寻芳到菊丛带声来蘂上连影在香中去住霑余雾髙低顺过风终慙异蝴蝶不与梦魂通
　　和洪教菊【古风】　　　　　　　林少頴
　　陶令遗世情尚余爱菊念菊亦有可爱爱之苦不厌我观傲霜枝真金赴烈焰道韵轻园绮孤标敌鍼奄配以靖节名万古不为忝况兹中央色独许此君占凝然端正姿不受红紫艳草木吾味同世情那得染璀璨归来辞斯言了无玷【全文于此有四韵今节之】偶亦爱此花秋来朝暮餍富贵两浮云天地一旅店是中论饥饱本自无赢欠便拟学渊明奈此才不赡菊资三径荒酒须十分滟待读悠然句乃无雍彻僭但论广文诗疟愈不须砭
　　菊花　　　　　　　　　　刘子翚
　　芳丛馥郁早抽芽金蘂斓斑晩着花槛小移时争蓊郁地寒开意少荣华轻烟细雨重阳节曲径疎篱五柳家比得春兰休竞秀且供幽客泛流霞
　　晩香堂题咏　　　　　　　　　马揖伯升
　　爱菊
　　爱菊吟诗兴不穷平生事业在其中成名纵未为诗将立传犹堪号菊翁
　　对菊
　　渊明长醉屈平醒采菊飡英得趣深野老对花醒复醉不同时世却同心
　　赏菊【花品甚富四时相继】
　　时时载酒过篱边无日无花到眼前清赏不须论九日一年长是菊花天
　　友菊
　　雨余深院香犹在霜后疎篱色倍明臭味相投吾与汝不随时世变枯荣
　　茹菊
　　雨余采撷供晨馔乱簇冰盘翠欲流胜友过从休失笑山居只此当珍羞
　　渊明菊【单叶白花一名晋菊花之丰腴倍于他菊一榦一花洁白鲜明】
　　一丛潇洒向寒荣曽结柴桑社里盟贞白魁竒无附丽固应千载擅芳名【愚斋云一説渊明菊乃黄色而细者】
　　大夫菊【细叶黄花花可入药苗亦可茹即今之甘菊也】
　　此花独抱清髙趣人爵安能浼得渠唤作大夫君识否餐英想自楚三闾
　　处士菊【多叶白花丰洁而闲淡世谓之处士白又有所谓处士黄者花小而繁】
　　皎皎贞芳雅淡容濂溪推许一何公名标隠逸非无意为有翛然林下风【濂溪先生周茂叔爱莲説云菊为花之隠逸者也】
　　伴梅菊【多叶白花花独殿于众菊】
　　雪蘂霜枝本异花同时一一殿年华谁移五柳先生宅来傍孤山处士家
　　金钱菊【多叶黄花大如折二钱】
　　一径黄花伴隠居圆如鹅眼大如榆山翁润屋惟资汝张武还知有此无
　　黄金盏菊【千叶黄花大如折二钱细叶相比颇类笑靥儿但中陷而外突耳】
　　九日黄花有意开也应知道白衣来先生必向花前醉故遣花神为捧杯
　　小金铃菊【叶类茶菊丛低枝宻金色圆花大如筯头累累相比聚于叶端】
　　时当少皥严申令故遣金铃报晚秋寂寂千林正摇落似将木铎振衰周
　　万铃菊【花类佛头黄而丰腴丛髙大而扶疎色鲜明而光采】
　　金风铸出晩秋英造化鑪中巧赋形飞鸟欲来还又去似疑有许防花铃
　　玉盘珠菊【多叶白花中数小叶合而为心如珠之圆宛若盘心之承珠也】
　　月斧修成玉一团篱边清润逼人寒花心拥出骊龙寳一颗盈盈欲走盘
　　茶菊【黄色细花花心有芒本草云菊一种紫茎气香而味甘美叶可羮者为真菊即此是也】
　　灵种初非来北苑仙根却自出南阳且同陆羽烹春雪未许渊明把酒觞
　　閙蛾儿菊【细叶淡黄花一花不过三四叶叶各相向如蝶拍之状聚于枝梢栩栩然若将飞舞也】
　　花神巧剪閙蛾儿春去飘零无处归尚有寒枝香信在故应扑扑满园飞
　　墨菊【出于朔庭近世方有】
　　独抱缁衣对晓寒天然清淡恶华丹多因元亮题诗笔洒在寒枝湿未干
　　对菊有感
　　矍铄山翁志未衰生平惟菊供襟期清标惯与霜为敌贞节不求春见知把酒相忘陶栗里采苕同调陆天随浮荣过眼真堪笑秋晩论交更有谁
　　白菊
　　寒香独立向吾庐风采精神与众殊细琢水晶成格范巧裁云母作肌肤霜凝叶瓣疑何厚露滴花心认却无纵使杂居流品内知君浩浩不能污
　　紫菊
　　紫府羣仙衣紫霞却嗔素节不繁华移将西掖三秋色散作东篱九日花荷槖旁观难入社茱囊相与是通家靓庄丽服还同调莫向西风立等差
　　铸淳祐壬寅之夏尝序菊谱刋梓以便夫观览越数年忽得晩香堂百咏开卷伏读则知马君先辈酷爱此花无日而不以为乐亦尝作谱于淳祐壬寅之秋愚味其诗立意清新造语骚雅体题明白世所未有也第愧铸耄拙非才不足追攀英躅又不识隐君燕逸何方与吾乡限隔江山几许里而获闻贤士君子志同道合如此登堂拜面其愿莫遂实劳我心今姑摭二十篇附于右将以益衍其传云
　　续集句诗　　　　　　　　　　史铸【二十首】
　　种菊
　　春初种菊助盘蔬【苏子由】益气轻身载旧　【刘挚旧图谓本草也】终借九秋扶正色【郑刚中】芳时偷得醉工夫【白居易】
　　菊花【五首】
　　不受阳和一防恩【李山甫】不嫌青女到孤根【卢彦徳见盛山集】年年嵗嵗花相似【刘庭芝见诗话总】谁为陶潜买酒樽【陈元老见城山诗集】
　　二
　　粲粲秋香雨露葩【赵宋英】天教晩发赛诸花【刘禹锡】轻烟细雨重阳节【刘子翚】且尽芳樽恋物华【杜甫】
　　三
　　渐觉西风换物华【朱弁见宋百家诗续选】秋丛绕舍似陶家【元微之】世人若覔长生药【古道情诗下句只这灰心是大还】百草枯时始见花【欧阳永叔】
　　四
　　代谢相因寒事催【赵宋英】绕篱疎菊又花开【许浑】霜晴日淡虚庭里【葛吏部见归愚集】多少清香透入来【陆防菊】
　　五
　　不是餐英泥楚骚【吴莘见寒緑诗集】重阳菊蘂泛香醪【宋白】寻常不醉此时醉【邵尧夫】陶令抛官意独髙【叶梦得】
　　黄菊【九首】
　　百卉千花了不存【陆务观】独开黄菊伴金樽【陶弼】欲知却老延龄药【欧阳永叔】谁信幽香是返魂【东坡】
　　二
　　菊是去年依旧黄【南唐后主李煜上句鬓从今日添新白】风从花里过来香【阙　上句水向石边流出冷云】杯中要作茱萸伴【葛吏部乃丞相邲之父】更领诗人入醉乡【胡曽】
　　三
　　白酒新熟山中归【李白风雅韵作新熟碑本作初熟】黄花漠漠弄秋晖【王荆公】东篱采菊隠君子【王十朋】醉觉人间万事非【失记名上句霜柑糟蟹新醅熟】
　　四【汪彦章菊诗葳蕤羽葆杂金规】
　　羽葆层层间彩金【姜特立】醉来不厌绕丛吟【贾岛】满头且应良辰挿【韩忠献公】不挿满头辜此心【王荆公】
　　五
　　篱外黄花菊对谁【严武附杜甫诗集】应知彭泽乆思归【王禹偁】有花堪折直须折【李锜见杜牧樊川集杜秋娘诗注】新酒初篘蟹正肥【赵端行见髙疎寮跋西里诗稿】
　　六【第三句亦可作今朝有酒何妨醉但不知何人所作】
　　无限黄花簇短篱【苏子由】幽香深谢好风吹【寇平仲】劝君终日酩酊醉【李贺】莫待无花空折枝【李锜】
　　七
　　花里风神菊擅名【陆务观赠菊见荼□庵集】緑枝黄蘂有髙情【张嵲字巨山】诗人不悔衣霑露【范希文】步入芳丛脚自轻【王之道见相山居士集】
　　八
　　幸无风雨近重阳【僧法显见游丞相讳佀序适庵诗集】折取萧萧满把黄【崔徳符】酒面浮英爱芬馥【梅圣俞】银觥须引十分强【李清臣】
　　九
　　不与羣芳竞【魏野】宜乎殿颢商【邵尧夫】露从今夜白【杜甫】菊是去年黄【南唐李后主】九日陶公酒【陈襄字述古】一生青女霜【罗隠】有同髙士操【王之道字彦猷】得尔慰凄凉【翁翁】
　　白菊
　　玉攅碎叶尘难染【江袤】露湿香心粉自匀【朱乔年见戛玉集】一夜小园开似雪【朱贞白】清香自是药中珍【许景衡】
　　野菊【二首】
　　熠熠溪边野菊黄【东坡】风前花气触人香【邵尧夫】可怜此地无车马【韩退之】扫地为渠持一觞【陆放翁】
　　二
　　野花无主为谁芳【陆务观】酒熟渔家擘蟹黄【山谷诗句】遇酒逢花须一笑【山谷词句】故留秋意作重阳【陈后山】
　　晚菊
　　节过霜风衮衮来【许景衡】菊花寂寞晚仍开【刘沧】谁云既晚何用好【王十朋】为我殷勤送一杯【白乐天】
　　残菊
　　天地方收肃杀功【陆务观拒霜花】菊枝倾倒不成丛【陆务观九月晦日】碎金狼藉不堪摘【陆务观残菊】图得人知色是空【僧咏槿花上句朝开暮落縁何事云】
　　引用唐宋名贤诗句【其名已具入前编者今不再具】
　　唐【九名】
　　许浑　　　　　　　　李后主
　　胡曽　　　　　　　　贾岛
　　严武　　　　　　　　李锜
　　李贺　　　　　　　　韩退之
　　刘沧
　　皇宋【二十一名】
　　刘挚　　　　　　　　卢彦徳
　　刘庭芝　　　　　　　陈元老
　　刘子翚　　　　　　　朱弁
　　葛吏部　　　　　　　吴莘
　　宋白　　　　　　　　叶梦得
　　陶弼　　　　　　　　赵端行
　　张嵲　　　　　　　　王之道
　　僧法显　　　　　　　崔徳符
　　李清臣　　　　　　　陈襄
　　翁翁　　　　　　　朱乔年
　　朱贞白
　　词
　　瑞鹧鸪【按前人所作有以平声字起或有以仄声字起二者皆通】
　　咏桃花菊　　　　　　　　史铸
　　底事秋英色厌黄喜行春令借红妆谢天分付千年品特地搀先九日香【此花八月半开愚先以千年对三径縁三字是平声不叶宫调故改作九日但犯前贤已用之对】陶令骇观须把酒崔生瞥见误成章蜂情蝶思兼迷了采蘂还如媚景忙
　　正误
　　省郎史正志【省当作侍曽为建康留守】
　　集句诗宋邦永【宋当作朱】
　　跋缬眼【本作老眼】
　　胡融谱夏佛罗秋佛罗大金佛罗【此三品即佛顶菊也其罗字当作螺葢佛顶乃天生肉髻卷螺发其菊心颇类之】
　　塔子菊髙蟠层级巧堪夸【巧堪夸可改作耸檐牙】
　　大笑菊不费千金亦可夸【可改作百媚千金不足夸亦可作谁把千金竞好奢】馒头菊【前编可改云离火供炊饼饼圆幽人餐饱向篱边摘归闲与痴儿説也使心懽口堕涎】石菊花瓣五出或有名为千叶者其实十余瓣也有深红粉縁者【此品花瓣上下各一色向上一边深红色向下一边白色其上面粉縁乃接下色也】









　　百菊集谱补遗

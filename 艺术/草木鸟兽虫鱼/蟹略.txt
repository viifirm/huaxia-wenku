　　钦定四库全书
　　蟹畧卷一
　　宋　髙似孙　撰
　　郭索传
　　太经鋭之初一曰蟹之郭索后蚓黄泉测曰蟹之郭索心不一也范明叔曰郭索多足貌司马公曰荀子曰蚓无爪牙之利筋骨之强下饮黄泉用心一也蟹六跪而二螯用心躁也【刘贡父蟹诗后蚓智不足】杜诗草泥行郭索陆诗自是雄知郭索且非何敢餦餭黄太史诗朝泥看郭索暮鼎调酸辛又诗黄泥本自行郭索玉人为开桃李顔毛友诗沙头郭索众横行岂料身归五鼎烹陆放翁诗未尝鲙喁噞况敢烹郭索曽裘父诗好事不知谁尔汝还能郭索到樽前疎寮诗砚湿舂锄雨罏腥郭索泥
　　郭索字介夫【皮日休龙潭诗左右拥介臣纵横守鳞卒臣字太竒故曰介夫李方叔作赵徳麟徳隅堂画品其一武洞清所三界朝元图下有水神腰间挿一蟹足沙文其滑稽因书于此观者必一】系生于呉越江淮间孶种光盛而在松陵苕霅间者巂秀特杰有声名盖孕气储精上应辰次而羲翁之画义至汉雄氏草太经独推称之惟耿介不受扰触外甚刚果若奋矛甲中实柔脆殊无他肠人皆爱之称其为无肠公子嵗至西风髙爽霜深月峭嘉谷登实之秋更甚得志至采双穂以朝其魁是为智且义者至若风味开爽如老于骚者而世欲乐而食之不亦愚且昩乎惟毕茂世与之狎最为相知者陆蒙黄太史更能知其可嘉相与击节于酒杯笔砚中其他骚人墨客固多推尚未有二三公之心相知者他支不一曰蛑曰蟳往往过美如乐于甘佚而畧不通骚者又有蜞螖辈皆六六么陋几草茅窭人不足道矣惟介夫有棱韵有风豪几于直而温寛而栗亦一代之雄天下之竒乎赞曰毕茂世有云左手持蟹螯右手持酒杯拍浮酒池中岂不了一生乎【晋春秋曰毕卓字茂世云云】郭子曰一手持蟹螯一手持酒杯拍浮酒池中可了一生哉
　　蟹原
　　易説卦曰离为蟹孔頴达疏曰取其刚在外
　　礼记月令曰季秋行冬令介虫为妖注曰后汉五行志丑为鼈蟹
　　月令章句曰介者甲也蟹之属
　　大戴礼曰甲虫三百六十神为之长蟹亦虫之一广雅曰蟹蚭【音尼】也其雄曰蜋螘其雌曰博带【玉篇作蜋】蟹象【陈藏器本草伊洛中蟹形状不同孟诜曰形状虽恶食甚宜人皮日休蟹诗形容好个似
　　蟛蜞黄太史蟹诗形模终入妇女笑今表之曰蟹象】
　　匡　箱
　　礼记曰蚕则绩而蟹有匡任昉述异记曰腾屿之南溪淡水清有蟹焉匡大如笠皮日休蟹诗绀甲青匡染菭衣岛夷初寄北人时钱起诗漫把樽中物无人啄蟹匡张文潜诗匡实黄金重螯肥白玉香齐唐诗岁贵波熬素时珍蟹有箱箱即匡也
　　甲　殻　斗
　　甲匡也宋元宪诗露夕梨津饱霜天蟹甲脱宋景文蟹诗楚人故使衷留甲齐客何妨死愿烹章甫诗殻重贮黄金螯肥擘香玉疎寮诗鱼带淞江月盈缶隽处依稀开蟹斗
　　膏
　　岭表録异曰蟹殻内有黄赤膏皮日休诗蟹因霜重金膏溢橘为风多玉脑圎梅圣俞诗满腹红膏肥似髓贮盘青殻大于杯陶商翁诗黄柑鲈鲙金膏蟹使我秋风未拂衣又诗紫蟹膏应满丹枫叶未凋
　　脐
　　广韵曰厣蟹腹下厣即脐也黄太史诗三歳在河外霜脐常食新又诗想见霜脐当大嚼梦回雪厣摩山围王疎寮糟蟹诗烹不能鸣渠幸生含糊终作醉乡行裂脐已腐人谁照折股犹腥犬谩争李商老诗霜脐贵抱黄雀醢夸挟纩韩子苍诗先生便腹惟思睡不用殷勤设小团谢幼槃诗分付厨人苦见嫌十脐原有九脐尖胡澹翁诗如今竹阁多清兴紫蟹尖团不数虾陆放翁诗传方那解烹羊脚破戒犹慙擘蟹脐章甫诗呼儿破团脐进此杯中緑踈寮诗僧釡菘分甲渔篝蟹闘脐
　　二螯
　　大戴礼曰二螯八足孝经援神曰蟹二螯两端傍行注曰螯犹兵也小虫而倾两端自卫故使傍行玉篇曰蟹二螯八足荀子曰蟹六跪二螯注曰跪足也蟹皆八足许慎説文曰蟹六足二螯者也本草圗经曰六足者名跪四足者名吴筠诗所以倾家酿为君一解螯许浑诗蟹螯只恐相如渴鲈鲙应防曼倩饥东坡诗对饮待双螯酒酣箕踞坐陈纯益诗谩忆莼千里先尝蟹二螯王元之诗搘牀难死慙殻把酒狂歌忆蟹螯毛友诗长安酒苦贵蟹初臂着霜用臂字良奇外无人用也李商老诗不知底事真奇语且向樽前嚼二螯陆放翁诗染丹梨半颊斫雪蟹双螯又诗两螯何鼎蟹丧躯一脔可怜牛丧领疎寮诗有桂丛生须譲菊为鲈归去也输螯
　　爪
　　本草经曰蟹爪破堕胎
　　目
　　博物志曰蟹目相向者毒尤甚又有赤目者有独目者皆不可食黄太史诗怒目横行与虎争寒沙奔火祸胎成
　　无肠
　　抱朴子曰山中无肠公子者蟹也一本作无腹混俗颐生论鱼无气蟹无腹禀气不足不可多食顾况曰螟蛉之子虾目蟹腹即即周周两不相掩此之谓体异而气同梅圣俞诗定知有口能嘘沫休説无肠便畏雷曽文清诗旧交髯簿久相忘公子相从独味长醉死糟丘终不悔防来端的是无肠章甫诗公子虽无肠心躁行亦迟
　　心躁
　　大戴礼曰蟹二螯八足非蟺之穴无所寄托者心躁也荀子同陆防赋曰中躁外挠兮炮之蟹陈简斋诗但见横行疑是躁不知公子实无肠吕居仁诗竹间新笋大如椽树头黄耳肥于肉亦不见蟹躁扰亦不见牛觳觫此亦是蟹箴
　　香
　　陆防诗药杯应阻蟹螯香却乞江边采捕郎宋景文诗鲙缕荐盘鳊项缩酒杯行算蟹螯香又诗为寻李白髙吟地酒熟螯香左右持张文潜诗匡实黄金重螯肥白玉香蒋頴叔淞江诗秀蹙青螺髻香持白蟹螯疎寮诗小山花落渠如别右手螯香我欠肥
　　沫
　　陆蟹诗骨清犹似含春霭沫白还疑带海霜梅圣俞诗定知有口能嘘沫休説无肠便畏雷黄太史诗序曰得蟹数枚吐沫相濡
　　肥
　　林和靖诗水痕秋落蟹螯肥闲过黄公酒食归宋元宪诗露夕梨津饱霜天蟹甲肥苏栾城诗蟹肥螯正满石破髓初坚顾临诗如逢公醸年来富鬬虎匡螯稻正肥黄太史诗用之酌苏李蟹肥杜醅熟俞紫芝诗莫怪野人经宿住白苹霜落蟹螯肥齐唐诗身闲婚嫁毕秋老蟹螯肥滕甫诗主人留客醉酒美蟹螯肥陆放翁诗村场酒薄何妨醉菰米堪烹蟹正肥疎寮诗菊报酒初熟橙催蟹又肥
　　性味
　　本草曰蟹性寒味醎孟诜曰蟹子散诸日华子曰蟹性凉张文潜诗中炎若逢蟹其快如冰霜踈寮诗江空蟹急窘于搜满腹清凉做尽秋几与此合
　　风味【惟黄太史称其味孟诜曰能去五脏中烦闷气此句絶奇陆防又称其骨清有防哉】
　　黄太史蟹诗形模虽入妇女笑风味可解壮士顔又诗不比二螯风味好那堪把酒对江山又诗也知觳觫元无罪奈此樽前风味何又诗趋跄虽入笑风味极可人章甫蟹诗那知风味美以此遭缚辱疎寮诗有鱼有蟹美如玉胡不醉呼黄鹤楼又诗有晋风姿如此蟹个个能空无能解
　　仄行
　　本草经曰蟹足节屈曲行则旁横郑康成周礼注曰虫有仄行者蟹属也唐贾公彦周礼防曰今之螃蟹以其仄行也孝经纬曰蟹两端傍行者也黄太史诗横行葭苇中不自贵其身强至蟹诗横行竟何从躁心固已息陆放翁诗堪思妄想缘香饵尚想横行向草泥
　　走
　　周礼大司乐注曰蟹走则迟疎寮诗蟹遁迫众隙鹤饥拳两阶
　　朝魁
　　陆蟹志曰执穂以朝其魁孟诜本草曰蟹至八月啣稻芒两茎长寸许东向至海输海王之所按山海经大蟹在海中有大可十里者又曰女丑有大蟹十里中记曰天下之大物北海之蟹举一螯能加于山身故在水中岂所谓魁而王乎谢幼槃诗谁能不累口腹事莫趁秋风衔稻芒章甫诗江淮九月时输海稻盈腹
　　治疗
　　邪气　　热结痛　　防癖　　面肿　　解结散血　　疽疮【以黄涂之】　漆疮　　养筋　　益气
　　杀莨菪毒　　　　　解鳝毒【蟹鳝类也】　　　疥疮【折傅之】
　　金疮【螯黄纳疮中】　　　　续筋接骨【取蟹髓及脑与黄微熬纳疮自然连续谢幼槃诗椎髓方嫌大痩生　又方神效全蟹一只纸裹外以盐泥封固煅红去土出火一毫一脚不可失去研细末无灰好酒送下饮醉骨瑟瑟有声睡醒续好如故又催生大妙】
　　治疟
　　沈存中笔谈曰关中无螃蟹土人恶其形状以为怪物秦州人家收得一干蟹有病疟者则借去悬门上徃徃遂差不但人不识鬼亦不识曽文清食蟹诗横行足使斑寅惧干死能令疟鬼亡
　　食忌
　　赤目者不可食　独目者不可食　两目相向者不可食　四足者不可食　姙者不可食
　　毒
　　陶隠居曰蟹未被霜者甚有毒【被霜二字诗材也】以其食水莨也人中之不疗而死至八月腹有稻芒食之无毒博物志曰秋蟹毒者无药可疗目相向者尤甚本草曰蟹性寒有毒治毒之法用大黄紫蘓冬汁出食忌张文潜诗世言蟹毒甚过食风乃乗谢幼槃诗有国常忧以味亡须知有毒味中藏曽裘父诗甘飡不美鸩毒终非可戒章甫诗江淮九月时输海稻盈腹纷纷来入市众口夸无毒




　　蟹畧卷一
　　钦定四库全书
　　蟹畧卷二
　　宋　髙似孙　撰
　　蟹乡
　　蟹泽
　　本草圗经曰蟹生伊洛池泽中注曰淮海京东河北陂泽中多有之
　　蟹浦
　　南齐建武四年崔慧景作乱到都下不克单马至蟹浦投渔人陆蟹志曰渔捕于江浦间陆放翁诗今朝有奇事江浦得霜螯
　　蟹洲
　　吴志曰苏最多蟹郁洲者尤肥大
　　蟹浪
　　吴人夜执火于水滨纷然而集谓之蠏浪
　　蟹穴
　　大戴礼曰蟹非鳣之穴而无所寄托者心躁也荀子曰蟹非蛇蟺之穴无所寄托强至墨蟹诗初自鳣穴来犹带浮泥黒毛友诗身缀鹓鸾集凤池梦寻麋鹿游蟹堁唐韵曰堀堁尘起貌
　　蟹窟
　　梅圣俞诗肥大窟深渊曷虞遭食啄
　　蟹舍
　　张志和渔父歌淞江蟹舍主人欢苏庠淞江诗东隣蟹舍如着我已办蓑笠悬牛衣张徽之淞江诗萧萧芦苇黄蟹舍何潇洒陆放翁诗数椽蟹舍偿初志九陌尘衣洗旧痕又诗洞庭八万四千顷蟹舍正对芦花洲蟹具【淞江有渔具图本草圗经曰南方人捕蟹差早王维为人作捕渔图今之捕蟹良佳陆诗
　　却乞江边采捕郎】
　　蟹簖
　　陆蟹志曰今之采捕于江浦间承峻流苇萧而障之其名曰簖广五行记曰元嘉中富阳民作蟹簖司马温公诗稻肥初簖蟹桑宻不通鸦金嘉谟鱼簖诗芒苇织帘箔横当湖水秋寄言鱼与蟹机穽在中流陆放翁诗水落枯萍粘蟹簖疎寮诗簖头蟹大须都买篘下醪香且竟酣
　　蟹帘
　　吴越之人取蟹编帘以障谓之蟹帘石守道淞江赋云小槮罶之所施陆迎潮辞曰鸥巢卑兮鱼箔短黄太史赋曰生涯于苇竹即陆氏所谓苇萧也
　　蟹簄
　　簄叶亦如帘陆防渔具诗序曰倒竹于澨曰沪其诗曰万植御洪波森然倒林薄石处道淞江赋曰簄笋以森布罾罛罟以交曳踈寮诗水生奔蟹簄树杂防鱼牀又诗明夜定依渔父宿簄头呼蟹碧丸丸
　　蟹篝
　　篝者以竹为篓上接簖帘者也陆防曰笋即篝也踈寮诗自擕笔具呼西舟好风吹蟹归鱼篝
　　蟹
　　纂文曰取蟹者曰
　　蟹网
　　吴人引舟取蟹沈铁脚网谓之荡浦又引徐行两舟中间施网谓之揺江黄太史诗谁怜一网尽大法河北民
　　蟹钓
　　梅圣俞蟹诗老蟹饱经霜紫膏青石殻肥大窟深渊曷虞遭食啄香饵与长丝下沈宁自觉未免利者求潜潭不为邈又诗霜蟹肥可钓水鳞活堪斫
　　蟹火
　　吴人取鱼执火而攻之蟹则易集黄太史诗忆观淮南夜火攻不及晨又诗怒目横行与虎争寒沙奔火祸胎成
　　蟹户
　　钱氏治杭越置渔户蟹户刘禹锡诗宛洛鱼书至江村雁户归用雁户亦奇少有人用此晏元献诗曰白草沙场多雁户黄榆关迥絶狼烟
　　蟹品
　　洛蟹
　　本草圗经曰蟹生伊洛池泽中【注曰伊洛蟹极难得】今淮海京东河北陂泽中多有之沈存中笔谈曰关中无蟹
　　吴蟹
　　罗处约苏州圗经其叙虫鱼蟹居其末可为无风度之甚况大欠表章乎姑蘓娄县即昆山也有郁吴塘蟹特肥大郁州者孙恩所保之地石处道淞江赋曰鱼则蟹鼈虾螺杜牧诗越浦黄柑嫩吴溪紫蟹肥梅圣俞诗幸与陆机还往熟毎分吴味不嫌猜陆放翁诗细粒新沙来左辅巨螯斫雪出东吴章甫诗吴淞鱼蟹熟安穏泛江流
　　越蟹
　　宋景文诗越蟹丹螯美吴莼紫线萦谢景初诗越俗嗜海物鳞介毎一遗虾臝味已厚况乃蟹与蜞张祐归越诗好老宁鸡口加飡及蟹螯
　　楚蟹
　　苏栾城诗楚蟹吴柑初着霜梁园髙酒试羔羊韩子苍蟹诗馋涎不避吴侬笑香稻兼尝楚客飡章甫诗乃知楚人馋不待秋霜熟
　　淮蟹
　　梅圣俞诗淮南秋物盛稻熟蟹正肥黄太史蟹诗忆观淮南夜火攻不及晨张文潜诗遥怜涟水蟹九月已经霜
　　江蟹
　　许浑诗江上蟹螯沙渺渺隖中蜗殻雪漫漫宋景文诗秋水江南紫蟹生寄来千里佐莼羮梅圣俞诗年年收稻买江蟹二月得从何处来陆放翁诗山暖已无梅可折江清独有蟹堪持注曰蜀中惟嘉州有蟹又诗今朝有奇事江浦得霜螯
　　湖蟹
　　淞苕之蟹太湖蟹也陆放翁诗尚无千里莼那有镜湖蟹又诗团脐霜螯四腮鲈尊俎芳鲜十载无塞月征尘身万里梦魂也复到西湖西湖蟹称天下第一又诗久厌羶荤愁下筯眼前湖上得双螯
　　溪蟹
　　吴兴志云九月间溪蟹大如盌极称美张籍诗越岭黄柑嫩吴溪紫蟹肥束坡诗溪边石蟹小如钱喜见轮囷至玉盘李商老诗溪友提擕紫蟹肥形模郭索就羁縻疎寮诗山梅能摘索溪蟹更清癯不言肥而言癯可表溪蟹之隽又诗蟹生溪味爽梅报野香疎
　　潭蟹
　　陶商翁诗逺草牛羊动暗潭虾蟹明
　　渚蟹
　　宋景文诗晨杯鬭防江莼滑夕俎供糖渚蟹肥
　　泖蟹
　　三泖属华亭蟹大而美人呼为泖蟹
　　水中蟹
　　晋解系与赵王伦同讨叛羌后伦以憾收系兄弟梁王彤救之伦曰我于水中见蟹且恶况此人轻我耶遂害之【庄子秋水篇公子牟曰子独不闻夫井底之蛙乎谓东海之鼈曰吾乐与尔跳梁于井干之上入休乎缺甃之崖赴水则接掖持颐蹶泥则灭足没胕还虷蟹与科斗莫吾能若也】本草圗经曰蟹生诸水中取无时曽裘父诗逺及水中蟹直以投葅醢谢幼槃诗论功直与酒杯同何事生涯在水中
　　石蟹
　　本草圗经曰伊洛水中有石蟹东坡诗溪边石蟹小如钱曽文清诗斫雪流膏乃如许也容石蟹趁时新踈寮诗翠惊苕影乱蟹过石隂空又秋兰临涧活石蟹带霜饥又诗蟹遨离罅石翠狎跂枯莲又诗沙清幽蟹露树蔚野禽留僧颐诗石凉幽蟹过枝脆雨蝉休幽蟹二字良佳
　　潮蟹
　　陆放翁诗潮壮知多蟹霜迟不换
　　新蟹
　　温公诗鴈随斜柱随指蟹荐新螯酒满船陆放翁诗鲜鲈出网重兼觔新蟹登盘大盈尺又诗啄黍黄鸡嫩迎霜紫蟹新又诗溪女留新蟹园公饱晚又诗轮囷新蟹黄欲满磊落香橙緑堪摘又诗半榼浮蛆初试酿两螯斫雪又尝新
　　早蟹
　　本草圗经曰今南方人捕蟹差早苏栾城诗曰白鱼紫蟹早霜前有酒何须问圣贤张耒诗早蟹肥堪荐村醪浊可斟
　　老蟹
　　梅圣俞诗老蟹饱经霜紫螯青石殻又诗秋叶萧萧蟹应老忆昔共归江上初踈寮诗相次西风吹蟹老眼前且作鲙残圗又诗大川足鳬雁蟹老鱼亦老又诗菊报香篘熟橙催宿蟹肥宿字亦前人未用
　　螃蟹
　　吴兴志曰十月雄鬭大虫谓蟹大而有力亦曰螃蟹周礼疏曰祭器以螃蟹为饰施于祭用者也又曰今之螃蟹其仄行也日华子曰螃蟹凉凉字宜入诗元微之诗池清漉螃蟹蠧拾虾蟇毛友谢送螃蟹诗沙头郭索众横行岂料身归五鼎烹
　　毛蟹
　　海物志曰螃蠏曰毛蟹
　　活蟹
　　梅圣俞有答吴正仲送活蟹诗【见卷四】
　　春蟹
　　梅圣俞诗年年收稻买江蟹二月得从何处来
　　夏蟹
　　吴越人采夏蟹曰芦根蟹谓止食菱芦根也陶商翁诗芦根紫蟹团脐少枫叶青鳊缩项来章甫诗今朝忽至前郭索当炎伏也知楚人馋不待秋霜熟疎寮诗夏蟹新中食初菘脆入虀
　　秋蟹
　　林和靖诗水痕秋落蟹螯肥闲过黄公酒食归宋景文诗秋水江南紫蟹生梅圣俞诗秋来鱼蟹不知数秋叶萧萧蟹应老齐唐诗身闲婚嫁毕秋晚蟹螯肥赵潼垂虹亭诗露垂晓橘金丸重霜饱秋螯玉股肥疎寮诗不是桂菊蟹如何能好秋
　　霜蟹
　　宋景文诗秋莼未下防霜蟹恣持螯梅圣俞诗欲揽整白帽酒壶及霜蟹又诗老蟹饱经霜紫螯青石殻刘贡父诗霜蟹人人得春醪盎盎浮蘓栾城诗黄花簇短篱霜蟹正堪持又诗胜处旧闻荷覆水此行犹及蟹经霜又风髙熊正白霜落蟹初肥谢民师诗秋风鲙鲈丝霜月持蟹螯俞紫芝诗莫怪野人经宿住白苹霜落蟹螯肥陆放翁诗霜蟹荐肥螯丝莼小添防
　　稻蟹
　　彭器资诗玉粒稻初熟霜螯蟹正肥强至诗溆浪樯乌急吴霜稻蟹肥又诗木奴竞熟饶千树稻蟹初肥嗜二螯陆放翁诗稻蟹泖中尽海气秋后空
　　乐蟹
　　吴人以稻秋蟹食既足腹朝江为乐蟹
　　冬蟹
　　月令曰季冬行秋令介虫为妖注曰丑为鼈蟹孙真人月令曰十二月勿食蟹伤神陆诗强作南朝风雅客夜来偷醉早梅旁陆放翁食蟹诗东崦夜来梅已动一樽芳醖竟须擕与大陆意同则是冬持螯矣
　　灯蟹
　　吴越及中都以上元时蟹为贵谓之灯蟹踈寮诗风流夸老防元宵
　　大蟹
　　震泽渔者得蟹大如斗老渔曰鼈蟹之殊常者必江湖之使烹之不祥乃纵之横行水面一里方没陆放翁诗蟹束寒蒲大盈尺鲈穿细栁重兼行
　　尺蟹
　　陆放翁诗紫蟹迎霜径一尺白鱼脱水重兼觔又诗一尺轮囷霜蟹美十分潋灔杜醅香又诗白鵞作鲊天下无浔阳糖蟹一尺余疎寮诗砚八百年今懒进蟹一尺大何能烹又诗壮尺大贪持蟹匡十分香怜破橙黄
　　斤蟹
　　吴人以蟹及斤者为奇陆放翁诗黄柑磊落围三寸尺蟹轮囷可一斤
　　个蟹
　　食疗曰八月前毎个蟹腹中稻谷一颗输海神遇八月即好经霜更美
　　子蟹
　　海物志曰蟹之有子者曰子蟹孟诜曰蟹子散诸热
　　紫蟹
　　李邦直诗紫蟹黄柑新酒熟夜间船尾唱伊州张文潜诗黄柑紫蟹见江梅红稻白鱼饱儿女又诗秋风五千里碧蕨见紫蟹东坡诗紫蟹鲈鱼贱如土得钱相付何曽数裴若讷诗渔人借问去何处白酒香甜紫蟹肥赵令畤诗紫蟹黄橙知有思天教出向夜凉时疎寮诗月洗黄芦雪天生紫蟹秋
　　健蟹
　　黄太史诗螘臂怒兮专车蟹螯强兮鬬虎曽文清诗横行足使斑寅惧干死能令疟鬼亡陆放翁诗芋肥一本可专车蟹壮两螯堪敌虎疎寮诗鴈愁奔旧菊蟹健敌新醪又诗蟹与人同健诗如酒怕陈又诗笑逼花皆立骚添蟹越遒又诗最觉黄花如有意却怜豪蟹欲相疎用遒字豪字强于健字又诗沙空擒逸蟹泉熟煮寒青逸字亦未经用又诗菊才重九破蟹却十分遨遨字又佳于逸字
　　生蟹
　　济众方曰小儿头颅不合用生蟹足骨捣敷
　　鱼蟹
　　陆诗直至葭菼少歌言鱼蟹肥黄亚夫诗菱芡与鱼蟹居人足不东坡词渔父引饮谁家去鱼蟹一时分付苏栾城诗饮食从鱼蟹封疆入斗牛吕居仁诗连年湖海病未免鱼蟹罸陈璹诗活计鱼虾蟹此事属渔舟疎寮诗回舟指淞江径奔鱼蟹海
　　虾蟹【虾亦六跪两螯】
　　虞预防稽典録曰吞舟之鱼不啖虾蟹东坡诗一鱼中刄万鱼惊虾蟹奔误跳踯胡澹翁诗鲑鱼还抵店虾蟹不论钱
　　蟹占
　　蟹官
　　天文録曰十二星有巨蟹官黄太史诗虽居天上三辰次未免人间五鼎烹陆放翁诗鱼长三尺催绘玉蟹巨两螯仍斫雪用巨蟹本乎此良佳
　　蟹灾
　　月令曰季冬行秋令介虫为妖注曰丑为鼈蟹军畧灾篇曰地忽生蟹当急迁砦栅不迁将亡广五行记曰军行地无故生蟹砦宜急移鱼蟹之类水失其性则有此孽抱朴子曰兵地生蟹者宜急移军太乙在玉帐之中不可攻也
　　蟹食
　　国语曰越王问范蠡曰今吴稻蟹食不遗种伐其可乎捜神记晋太康中防稽郡蟹皆为鼠食稻陶隠居曰蟹食水莨有节陶商翁诗注曰芦根与稻蟹之所食
　　蟹漆
　　淮南子曰磁石引针蟹脂败漆注曰置蟹漆中则漆败也抱朴子曰蟹之化漆麻之壊酒不可以理推也博物志曰蟹漆相合成水陶隠居曰投蟹漆中化水饮之长生又见神仙服食方
　　蟹防
　　淮南万毕术曰烧蟹致防淮南子曰释大道而任小数无以异于蟹捕防蟾蜍捕蚤注曰以火灼蟹匡上内置穴中乃热足走穷穴能捕二防又曰使蟹捕防必不得刘贡父蟹捕防功岂具谢幼槃诗焚脐未用集防軰椎髓方嫌太瘦生
　　蟹乱
　　吴语曰虾荒蟹乱









　　蟹畧卷二
　　钦定四库全书
　　蟹畧卷三
　　宋　髙似孙　撰
　　蟹贡
　　献蟹
　　汲冢周书王防篇曰成王时海阳献蟹
　　供蟹
　　刘聪以襄陵王櫖坐鱼蟹不供被诛
　　贡蟹
　　韩子苍糖蟹注曰旧説平原歳贡糖蟹黄太史蟹诗谁知州贡此物真絶伦
　　登蟹
　　陈克诗小楫登鱼蟹平原聚鸟乌
　　禁蟹　取蟹
　　本草曰蟹取无时三国典畧曰齐王禁取蟹蛤之类惟许捕鱼沈立为两浙漕奏罢鱼蟹之征
　　孝蟹
　　田彦升奉母孝母嗜蟹逺市于苏霅之间熟之以归杨行密将田硕兵暴至人皆窜避馁死独彦升挈囊负母竟以蟹免时以为孝报古者有孝鱼有孝泉今表以孝蟹云
　　遗蟹
　　张敞集朱登为东海相遗敞蟹报书曰蘧伯玉受孔子之赐必及乡老敞谨分斯贶于尊行者何敢独烹之梅圣俞诗姚江遗鱼蟹稽山奉笋蕨
　　送蟹
　　梅圣俞谢人送蟹诗幸与陆机还徃熟毎分吴味不嫌猜曽裘父蟹诗故人怜我贫走送不待买陆放翁诗客送轮囷霜后蟹僧分磊落社中姜
　　买蟹
　　梅圣俞诗年年收稻买江蟹二月得从何处来踈寮诗多买潮来蟹催烹带得鱼
　　烹蟹
　　张敞以蟹分于尊者不敢独烹梅圣俞诗邀饮奉醪醴案杯烹蟹螯王初寮糟蟹诗烹不能鸣渠幸生含糊终作醉乡行韩子苍蟹诗海上奇烹不计钱枉教陋质上金盘疎寮诗近涧取白水初篘烹石蟹
　　煮蟹
　　御食经有煮蟹法谚曰百无使解烧汤煮蟹谢幼槃诗不使落汤频下筯正此谓也陶商翁诗落成序嘉宾煮蟹脍溪鲈疎寮诗天差鹤管烹茶水风夹花吹煮蟹烟
　　熟蟹
　　见前田彦升孝母逺市蟹煮熟以归陶商翁诗蟹螯红熟鲻鱼活此兴重来未有时
　　斫蟹
　　东坡诗半殻含黄宜酒两螯斫雪劝加餐陆放翁诗披绵黄雀麴糁羮斫雪紫蟹柑橙香
　　持蟹
　　皮日休诗病中无用双螯处寄与夫君左手持宋元宪诗左手螯初美东篱菊向开宋景文诗下箸未休资快嚼持螯有味散朝酲又诗蟹味持螯日鲂甘抑鲊天晏元献诗蟹螯今在左愿拍酒池浮王岐公诗谁共危楼凌爽气右持樽酒左持螯东坡诗主人有酒岂独辞蟹螯何不左手持又诗定烦左手持新蟹谩绕东篱嗅落英汪彦章诗寒无蟹螯持犹觉非故园李商老诗却笑思鲈脍应须持蟹螯疎寮诗蟹才逢毕卓酒不了刘伶又诗小山花落渠如别右手螯香我欠肥又诗折得花相伴消渠酒拍浮又诗未教剪初韭全如持左螯又诗雁老已忘苏武节蟹危犹爱毕郎奇此方是用事可以揜羣作矣
　　把蟹
　　杜诗二螯堪把持晏元献诗未暇南浮海何妨右把螯宋景文诗对把蟹螯何处酒橙虀莼菜此时美苏魏公诗盘丰介象脍手把毕生螯东坡诗书空渐觉新诗健把蟹行防乐事全汪彦章诗左手蟹螯行可把新醅早晚定堪持黄太史诗此中亦有无弦意相对樽前把蟹螯齐唐诗春波池上搘琴荐秋月桐隂把蟹螯吕居仁诗渐须把蟹螯慎莫贷鸡肋陆放翁诗何由共杯酒把蟹擘黄柑
　　擘蟹
　　陆诗相逢便倚蒹葭宿更唱菱歌擘蟹螯范忠宣公诗堆盘白玉鲈鱼美手擘黄金蟹殻肥陆放翁诗尖团擘双蟹丹漆饤山梨又诗蟹螯暂擘馋涎堕渌酒初倾瓮眼防明又诗挑灯剩欲开书帙擘蟹时须近酒船
　　啖蟹　食蟹
　　蔡谟渡江不识蟛蜞以为蟹而啖之梅圣俞诗食蟹易美【阙】
　　蟹馔【本草图经云今人以蟹为食品之佳味佳味二字良佳此彚也以存古非有意于馔也序曰蟹箴其此义乎然昌黎聨句有曰楚腻鱓鲔乱獠羞螺蟹并以为獠羞则寃矣元微之诗官醪半清浊夷馔杂腥羶夷馔即獠羞也至若何曾有食阙君举有食檄皆不可以为法】
　　洗手蟹　酒蟹
　　黄太史赋云蟹微糟而带生今人以蟹沃之盐酒和以姜橙是蟹生亦曰洗手蟹东坡诗半殻含黄宜酒即此也宋景文诗曲长溪舫逺宴暮酒螯香黄太史诗解缚华堂一座倾忍堪支解见香橙王初寮诗熟醯姜洗手生樽前此物正施行哺糟晚出尤无頼尚有馋夫染指争陆放翁诗披绵珍鲊经旬熟斫雪双螯洗手供
　　蟹蝑　盐蟹
　　周礼注曰蟹醢也唐韵曰盐藏蟹又曰蝑亦盐藏也本草圗经曰蟹蝑味咸性寒有毒食疗之蟹以盐淹之作崔徳符诗曰团脐紫蟹初欲尝染指腥盐还复辍陶商翁诗玉版淡鱼千片白金膏盐蟹一红
　　蟹
　　蟹醢之类惟松苕间精乎此曽裘父诗逺及水中蟹直以投葅醢
　　蟹羮
　　宋景文诗秋水江南紫蟹生寄来千里佐呉羮疎寮誓蟹羮诗年年作誓蟹为羮倦不支吾畧放行
　　糟蟹【糟法茱萸一粒置厣中经年不沙】
　　黄太史赋云蟹微糟而带生苏魏公诗右把巵酒左持螯慷慨酣歌借麴糟王初寮诗醉死杨家郭索生此曹平日要横行谢幼槃蟹诗不使洛阳频下筯终令骨醉奈春风章甫蟹诗借糟行万里醉死甘为戮疎寮糟蟹诗啜醨正自强持酒众醉如何敢独醒
　　糖蟹
　　南史何侈于食味去其甚者犹有糖蟹使门人议之钟岏云蟹之将糖躁扰弥甚仁人用意深懐恻怛地志云青州贡糖蟹宋景文诗讼失闲卿犴糖螯佐夀杯黄太史诗海馔糖蟹肥江醪白螘醇苏舜卿诗霜柑糖蟹新醅美醉觉人生万事非韩子苍糖蟹诗只讶平原驿使稀不嗔彭泽寄来迟劝君莫以无肠故忍见纷纷躁扰时注曰旧説平原嵗贡糖蟹此可为蟹箴矣谢幼槃诗变相惊蜊异将糖嫌蟹躁
　　蟹虀
　　吴人虀橙全济蟹腥韩昌黎诗所谓芼以椒与橙腥臊始发越也蒋頴叔松江亭诗品待秋风鲈味美重来桂玉啜虀橙此明言橙虀也白乐天诗老去齿衰嫌橘醋橘醋二字极佳枚乗七发曰酢以越裳之梅梅酢对橙虀为佳未有人用也陆放翁诗醢酱橙虀美不数鱼蟹邵迎诗盐豉调羮金液腻橙虀荐鲙玉丝肥疎寮诗笋早趋禽腹橙香适蟹虀又诗莼逢鲈始服橙入蟹偏香
　　蟹黄
　　游京録云京师买蟹黄包絶胜岭表録异曰广人取蟹肉膏如黄蘓加以五味和殻之张佑诗蟹黄盐满箸熊白软加笾黄太史诗长安千门雪蟹黄熊有白韩子苍诗君家自有甔石储蟹黄熊白能俱设李商老诗食蟹贵抱黄食鱼先腹腴谢幼槃诗端为懐黄取蟹烹岂因多足恣傍横
　　蟹饆饠
　　岭表録异云以蟹黄淋以五味以细麫为饆锣珍美可尚
　　蟹包
　　陆放翁诗蟹馔牢丸美【闻人封徳言饼赋中所谓牢丸今包子是】鱼煮鲙残香疎寮蟹包诗妙手能夸薄様梢桂香分入蟹为包也知不枉持螯手便是持螯亦草茅
　　蟹饭
　　李颀诗炊饭蟹螯熟下筯鲈鱼鲜疎寮诗蟹豪留客饭芎细约僧茶
　　蟹牒【陶隠居蟹类最多类字虽可采目系曰牒】
　　蝤蛑
　　明越风物志云蝤蛑并螯十足生海边泥穴中大者曰青蟳小者曰黄甲陈藏器本草云蝤蛑随潮退殻一退一长日华子曰蝤蛑性冷无毒解热气陈藏器云治小儿闷痞岭表録异云螯足无毛两小足薄而阔谓之拨棹子埤雅曰蝤蛑两螯至强能与豹鬬栁子厚诗蝤蛑愿亲燎茶熏甘自薅欧阳公诗为我办酒殽罗列蛤与蛑东坡蝤蛑诗溪边石蟹小如钱喜见轮囷赤玉盘半殻含黄宜防酒两螯斫雪劝加餐蛮珍海错闻名乆怪雨腥风入座寒堪笑吴兴馋太守一诗换得两尖团郑毅夫诗正是西风吹酒熟蝤蛑霜饱蛤蜊肥踈寮诗老蟹自应强隽逸壮蛑还只象膏粱又诗斫雪蝤蛑鲙生香茉莉杯曽文清诗使君领客未经旬更以蝤蛑作小春
　　蟳
　　明越风物志曰蝤蛑大者曰青蟳晋安记云蝤蛑断物若芟如牟焉又曰武蟳本草圗经云蟳随潮退殻一退一长其力至强能与豹鬬豹不能胜洪玉父诗丹荔荐盘惊北客赤蟳供馔识南州疎寮诗豆蔲雨分霁翠蟳雪炊香又诗蟳肥和雪鲙梅早夹春篘又富次律送蟳诗鳞甲错夏物懐青莫如蟳苏公今张华何微不知音入手巨螯健斫雪隽莫禁宛然如玠辈曽是秉玉心蟹因杰酒与毕郎深二者不可律食之当酌斟
　　蟛蜞
　　世説云蔡司徒过江见蟛蜞大喜曰蟹有八足加以两螯令烹之既食委顿吐下方知非蟹后向谢仁祖説此事谢曰卿读尔雅不熟几为劝学误尔雅曰螖蠌小者蟧即蟛螖也似蟹而小按蟛蜞小蟹文似螖所谓螖蠌者也蔡谟不精于大小食而至于毙故曰读尔雅不熟陶隠居曰蟛蜞生海边似蟛而大似螖而小皮日休蟹诗族类分明连□蛣形容好个似蟛蜞宋景文蟹诗定知不作蟛蜞悮曽厠西都学士名李商老诗大嚼故应羞海镜嗜甘乃悮食蟛蜞欲将磊落惭尔雅委顿深怜蔡克儿陶商翁诗蠢囷发嬉笑蟛蜞生呕泄
　　蟛螖
　　尔雅云螖蠌小者蟧【力刀反】郭璞曰即蟛螖也膏可涂癣埤苍曰蟧螺属或曰即蠌也似蟹而小海人曰彭螖辣螺所化螖又化为蝉中华古今注云彭螖小蟹也小蟹二字亦佳岭表録异曰吴越间以盐藏货之晋书曰夏统孝海边拾彭螖以资养刘冯事始曰世传汉醢彭越赐诸侯英布不忍视之覆江中化此故曰彭越白居易诗乡味珍彭越时鲜煮鹧鸪张祐诗鸂穿芦叶彭蜞上竹根章甫诗外事添蛇足余生嚼越螯
　　拥剑
　　唐韵曰拥剑若蟹古今注云一名执火以其螯赤也本草图经一螯大一螯小者名拥剑陶隠居曰拥剑似蟛螖而大似蟹而小
　　桀步
　　海物志曰蟛螖一种曰桀步埤雅曰蜞横行谓之桀步
　　江
　　唐韵曰若蝤蛑生海中今广潮间有干本草圗经曰阔殻而多黄者名蠘生南海
　　蠞
　　广韵曰蠞若蟹生海中
　　
　　唐韵曰蛤属若蟹
　　【普流反】
　　玉篇云若蟹二足又出郭璞江赋
　　蜅防【上方布反下布莫反】
　　玉篇曰角蟹也
　　防【以水反一曰他果反】
　　唐韵曰蟹子也海物志曰有子者曰子蟹
　　蟹牒二
　　海蟹　缸蟹　母蟹　赤蟹　红蟹　白蟹
　　海物志云蠞俗呼曰蟹经霜有膏曰赤蟹无膏曰白蟹海人以卤盐之曰缸蠞岭表録异曰有赤母蟹又有红蟹即赤蟹也秀之华亭亭林湖近顾野王宅天圣间忽生白蟹一年而絶蘓栾城诗奉亲鱼蟹无临海退食琴书有定庵胡澹翁诗赤鱼白蟹何足数风味未可松江鲈陆放翁诗蟹白鱼肥初上市轻舟无数去乗潮
　　江蟹
　　郭璞江赋曰□蛣腹蟹水母目虾松陵集注曰□蛣似蜯有一小蟹在腹中为□蛣出求食蟹或不至蛣馁死淮海呼为蟹奴皮日休诗蟹奴晴上临湘槛鴈婢秋随过海船梅圣俞诗一开明月腹中有小碧蟹即此也
　　沙蟹
　　海物志曰一种小于彭越曰沙蟹许浑诗江上蟹螯沙隖中蜗殻雪漫漫
　　水蟹
　　岭表録异曰水蟹螯殻内皆盐水
　　虎蟹
　　岭表録异曰蟹殻上虎斑可为酒器
　　石蟹
　　广州记曰石蟹出南海蟹化为石过潮漂出主消眼澁细研和水入药相佐用以眼

　　蟹畧卷三
　　钦定四库全书
　　蟹畧卷四
　　宋　髙似孙　撰
　　蟹雅
　　蟹圗
　　唐画断曰韩滉画妙于螃蟹本朝名画评曰阎士安宛丘人善画棊蟹于架中有易元吉蟹圗郭忠恕蟹圗又有金门羽客李徳柔郭索钩辀圗刘贡父画蟹诗后蚓智不足捕防功岂具一为丹青録能使万目顾气凌龙蛰势经沧海渡微物亦有动将非逢学误强至墨蟹诗琐琐江湖中忽在幽人壁短螯利双钺长跪生六防骨眼惊自然熟视审精墨初疑蟺穴束犹带浮泥墨横行竟何从躁心固已息终朝墙壁间颇有肥霜色我来空持杯左手莫汝食谁夺造化功生成归笔力
　　蟹琴声
　　琴録曰履霜操有蟹行声齐唐诗槐枫亲黼扆画蟹播朱
　　蟹眼茶汤
　　茶録曰煎茶之泉视之如蟹眼皮日休煎茶诗时防蟹目溅乍见鱼鳞起东坡诗蟹眼已过鱼眼生飕飕欲作松风鸣又诗蟹眼翻波汤已作龙头拒火柄犹寒黄太史诗遥怜蟹眼汤已作鵞管玉蘓栾城诗蟹眼煎来声未老兎毛倾防色尤宜蔡君谟诗兎毫紫鸥新蟹眼青泉煮曽裘父诗朝来蟹眼方新试昨夜灯花早得知
　　蟹杯
　　岭表録异曰虎蟹殻上有虎斑又有五色者可为杯皮陆诗注南人目螺之有色者曰云螺用以酌酒亦此类也
　　蟹志赋咏
　　蟹志　　　　　　　　　　　　陆
　　蟹水族之微者其为虫也有籍见于礼经载于国语雄太魏晋春秋劝学等篇考于易象为介类与鼈刚其外者皆干之属也周公所谓傍行者欤参于药録食疏蔓延乎小説其智则未闻也惟左氏记其为灾子云讥其躁以为郭索后蚓而已蟹始窟穴于沮洳中秋冬交必大出江东人曰稻之登也率执一穗以朝其魁然后从其所之也早夜觱沸指江而奔渔者纬萧承其流而障之曰簖【音锻】簖断其入江之道焉尔然后扳援逸遯而徃者十六七既入于江则形质寖大于旧自江复趋于海如江之状渔者又簖而求之其越逸遯去者又加多焉既入于海形质益大海人亦异其称谓矣呜呼执穗而朝其魁不近于义耶舍沮洳而之江海自微而务着不近于智耶今之学者始得百家小説而不知孟轲荀卿氏之道或知之又不汲汲于圣人之言求大中之要何也百家小説沮洳也孟荀扬氏圣人之渎也六籍者圣人之海也茍不能舍沮洳而求渎而至于海是人之智反出于水虫下能不悲夫吾是以志其蟹
　　松江蟹舍赋　　　　　　　　　髙似孙
　　鸱夷子皮既相勾践讐阖闾殄夫差吊子胥无懴恨于越人迄骋懐于西吴乃昻然作喟然吁曰兎死犬烹鸿罹于罟古人所危吾其亟圗方将朝三江夕五湖一去不回乐哉此桴屣其遗于人间情嫋嫋于姑苏水绕乎笠泽天包乎具区松陵互潮太湖交潴川纳壑府波画村墟石罅碕岸崖厘别区波程杳水路盘纡洄渚棊布聚落星敷采之于山则緑腻女桑黄包橘奴牧菽贡梨剥枣撷荼取之于水则丝破紫莼笋食青菰采菱舂芡食稻烧芦是皆舟子所乡渔郎所庐葭菼兮为域萑苇兮为墟鸿鹭兮为隣防鹈兮为徒时则天澄月静风恬霭舒或雾气之蒙沫或烟雨之扶踈掉歌乱发渔榜疾徐命俦啸侣靡不一鱼防栁边之罺槮挂隔苑之罾防儿奉轻笱妇手飞罛水禽泼泼一发靡虚乃有鲙残之鲫四腮之鲈瓌异丛毓鳞甲纷拏鲤皆奔于渔市羡足给于鱼租至于露老霜来日月其徂万螯生凉含黄脂肤其武郭索其雄睢盱其心易躁其肠实枯鼔勇而喧集齐奔而并驱鸱夷公顾而笑曰昔者吴之将微民甚难虞厥有躁乱害于菑畬是固汝辈之所逞者欤吴人趋而告曰当是时善有鲜鉴贞有罕孚乐鸩乎毒习甘乎谀一艳方妍漂香沈珠乐极危生沦胥以铺是故非蟹罪也惟我吴人以渔为娱施勤于簄簖皆得志于江途方洞庭兮始霜熟万稼兮丰腴执一穗兮朝魁目洪溟兮争趋工纬萧兮承流截觱沸兮防逋燎以干苇槛以青笯喧动凉惊飞宿鳬其多也如涿野之兵其露也如太原之俘蟹事卓荦八荒所无今敢借以凉荻束之风蒲愿奉一醉献诸大夫大夫嗒然笑曰嗟汝吴兮巨丽乐太伯兮开初括于越兮自裕跨荆蛮兮逺摹干星纪兮经畧控轸野兮车书至若薮泽幽灵川渎纳洿灌注于天下之半郁拂兮瀛洲之居忘越矢之倐西嗟麋防之交芜余方超万物兮如蜕岂一蟹兮乐且吴人再拜进曰大夫髙矣侬闻宅金汤之固者莫崇乎徳者也建竹帛之功者莫勇乎谋者也自吴越成败忾君臣之嗟吁然侬者生长水国子孙泽隅朝暮一艇寒暑一笛老鱼鳖以为命狎鸥鸬而不孤乆与世以相忘亦伤今而欲痡大夫方将谢轩冕乐樵渔干机兮相髙庶几遯兮不渝今侬有粳可炊有酒可沽幸江山兮如待朝风月兮无辜大夫为之愕然曰君子者事岂以蟹为业者欤非渭水之遗智必山泽之修癯深乐其言藏道于愚欲去兮徘徊欲逝兮勤劬举酒酬酢何其悲欤与之释缚使之拍浮刳甲如山虀橙如铺意悟防言酒酣相扶指青天兮自誓幸来世兮知余烟水兮莫能留泛孤舟兮不可呼蟹翁者三叹于悒四顾踌蹰揖长江兮脱如矢歌浩浩兮何能俱其歌曰天髙兮月寒天风兮水急鸿逺兮汲汲人有慕兮叹何及木叶落兮洞庭波江有汜兮汉有沱把酒答天自歌歌月落兮愁如何又歌曰枫落兮陨霜菰香兮如雪一舟兮太决智者乐兮乐者哲蟹健兮鲈肥风吹酒兮酒淋衣知有蟹兮不知时若斯人兮其庶几
　　诗
　　蟹寄鲁望　　　　　　　　　　皮日休
　　绀甲青匡染菭衣岛夷初寄北人时离居定有石帆觉失伴惟应海月知族类分明连□蛣【□蛣似小蚌有一小蟹在腹中时出求食淮海人呼为蟹奴】形容好个似蟛蜞病中无用双螯处寄与夫君左手持
　　袭美寄蟹　　　　　　　　　　陆
　　药杯应阻蟹螯香却乞江边采捕郎自是雄知郭索且非何敢餦餭骨清犹似含春霭沫白还疑带海霜强作南朝风雅客夜来偷醉早梅傍
　　容惠湖蟹　　　　　　　　　　宋　祁
　　秋水江南紫蟹生寄来千里佐吴羮楚人故使衷留甲齐客何妨死愿烹下箸未休资快嚼持螯有味散朝酲定知不作蟛蜞悮曽厠西都学士名
　　吴正仲遗活蟹　　　　　　　　梅尧臣
　　年年收买吴江蟹二月得从何处来满腹红膏肥似髓贮盘青殻大于杯定知有口能嘘沬休信无肠便畏雷幸与陆机还徃熟每分吴味不嫌猜
　　钓蟹
　　老蟹饱经霜紫膏青石殻肥大窟深渊曷虞遭食啄香饵与长丝下垂宁可觉未免利者求潜潭不为邈
　　食蟹　　　　　　　　　　　　黄庭坚
　　海馔糖蟹肥江醪白蚁醇毎恨腹未厌夸啖齿生津三歳河外霜团脐常食新朝泥防郭索暮鼎调酸辛趋跄虽入笑风味极可人忆观淮南夜火攻不及晨横行葭苇中不自贵其身谁怜一网尽大法河北民鼎司费万钱玉食常罗珍吾评扬州贡此物真絶伦
　　谢何十三送蟹
　　形容虽入妇人笑风味可解壮士顔寒蒲束缚十六辈已觉酒兴生江山
　　借答送蟹韵戯小何
　　草泥本自行郭索玉人为开桃李顔恐似曹瞒説鸡肋不比东阿举玉山
　　代二螯解嘲
　　仙儒昔日卷殻蛤蜊自可洗愁顔不比二螯风味好那堪把酒对江山
　　又借前韵
　　招潮瘦恶无永味海镜纎毫只强顔想见霜脐当大嚼梦回雪厣摩围山
　　鄂渚絶无蟹偶得数枚吐沬相濡乃可悯笑
　　怒目横行与虎争寒沙奔火祸胎成虽为天上三辰次未免人间五鼎烹
　　其二
　　勃崒盘跚蚤涉波草泥出没尚横戈也知觳觫元无罪奈此樽前风味何
　　其三
　　解缚华堂一座倾忍防支解见香橙东归却为鲈鱼鲙未敢知言许李膺
　　食蟹　　　　　　　　　　　　　张　耒
　　世言蟹毒甚过食风乃乗风淫为末疾能败股与肱我读本草书美恶未有筋絶不可理蟹续牢如絙骨痿用螯补可使无搴腾凡风待火出热甚乃腾升炎若遇其快如霜致坚冰俗传未必妄但恐殊爱憎本草起东汉要之出贤能虽失谅不逺尧跖终殊称书生自信书俚説徒营营
　　寄文刚求蟹
　　遥知涟水蟹九月已经霜匡实黄金重螯肥白玉香尘埃离故国诗酒寄他乡若乏西来使何縁致洛阳
　　次韵震子磐送糟蟹　　　　　　　王履道
　　醉死家郭索生此曹平日要横行不须覆醢烦诸子试比糟蟹几许争
　　其二
　　熟醯姜洗手生樽前此物正施行哺糟晚出尤无赖尚有馋夫染指争
　　其三
　　烹不能鸣渠幸生含糊终作醉郷行裂脐已腐人谁照折股犹腥犬谩争
　　其四
　　塞上秋残百万生书囊旁午此时行聋丞自荐牋虽妙未必持螯手肯争
　　其五
　　莫笑头陀饭出生要将戒杀劝修行霜螯断命终妨道身作人为了不争
　　康判官寄螃蟹　　　　　　　　毛　友
　　沙头郭索众横行岂料身归五鼎烹支解樽前供大嚼胸中戈甲也虚名
　　食蟹　　　　　　　　　　　　韩　驹
　　海上奇烹不计钱枉教陋质上金盘馋涎不避吴侬笑香稻兼偿楚客餐寄逺定须宜酒渍尝新犹喜及霜寒先生便腹惟思睡不用殷勤破小团
　　谢江州送糖蟹
　　故人书札访林泉郭索相随到酒边未擘团脐先一笑二螯能覆几觥船
　　其二
　　只讶平原驿使稀不嗔彭泽寄来迟劝君莫以无肠故忽见纷纷躁扰时
　　食蟹　　　　　　　　　　　　谢幼槃
　　端为懐黄取醢烹岂胜多足恣傍横焚脐未用集防辈椎髓方嫌太瘦生
　　其二
　　分付防人苦见嫌十脐元有九脐尖要知其中未必有输与蛤蜊如蜜甜
　　其三
　　论功直与酒杯同何事生憎在水中不使洛阳频下筯终令骨醉奈春风
　　其四
　　有国常忧以味亡浪知有毒味中藏谁能不累口腹事莫趁秋风含稻芒
　　食蟹　　　　　　　　　　　　李商老
　　溪友提擕紫蟹肥形模郭索就羁縻抱黄斫雪老饕事防碧成朱露醉时大嚼故知羞海镜嗜甘易误食蟛蜞欲将磊落轻周雅委顿深怜蔡克儿
　　咏蟹　　　　　　　　　　　　陈与义
　　量才不数鳌鱼额四海神交顾长康但见横行疑是躁不知公子实无肠
　　糟蟹　　　　　　　　　　　　曽　几
　　风味端宜配麴生无肠公子借糟成可怜不作空虚腹尚想能为郭索行张翰莼鲈休发兴洞庭虾蟹可忘情君防醉死真奇事不受人间五鼎烹
　　钱仲修饷新蟹
　　开破殻喜新黄此物移来所未尝一手正宜深把酒二螯已是饱经霜横行足使班寅惧干死能令疟鬼亡毕竟爬沙能底事祗应大嚼慰枯肠
　　赵嘉甫致松江蟹　　　　　　　髙似孙
　　鴈知枫已落松江催得书来急蟹纲消一两螯如斵雪强三百橘未经霜无诗莫学天随子有酒当呼吏部郎不解持经戒杀省嫌无板去烧汤
　　李迅甫送蟹
　　小橘枚枚菊未黄蟹肥全不待些霜莫嫌草草相知少犹是曽为吏部郎
　　其二
　　平生嗜此蟹便无钱也多多买瞥见风姿已潇潇一呷橙虀酒如澥
　　誓蟹羮
　　年年作誓蟹为羮倦不能支畧放行但是草泥行郭索莫愁豕腹胀膨亨酒今到此都空了诗亦随渠太瘦生吏部一生豪到底此时得意孰为争
　　赵嘉父送松江蟹
　　青天肯为蟹飞霜蟹亦贪诗老更狂枫叶已随诗共冷菊花能为酒先忙平生尔雅谁能熟此去经孰敢荒剪取吴淞半江水渔翁不敢叫沧浪
　　同父送松江蟹
　　人间宁有几松江蟹到强时橙也黄非是无此隽自从茂世孰为忙乾坤大半渔为宅雪月从头笔做牀不读晋书谁了此晋书曽读也苍茫
　　赵广徳送松江蟹
　　江空蟹急窘于搜满腹清凉做尽秋茶灶笔牀新意思寝香卫防战风流生不入吴王鲙死亦相寻越女舟得一好诗无可憾无诗也不作骚愁
　　赵崇晖送鱼蟹
　　秋驱鴈至至犹稀且馔新蒭理旧衣蟹为何惜死鲈非张翰且休肥五湖已去无遗恨三径方归有昨非更欲借渠茶灶火萧萧叶满洞庭芦
　　赵君海惠蟳
　　早挥鲙手作云鼇雪带晴飞且拍熬安得轮囷如此壮也知郭索许多骚翰林风月从来别太史江山一味豪今夜笔牀船上去已输吏部十分髙
　　江寺丞送蟹
　　苦无多雨便重阳忆杀池头煮蟹凉政用此时消几辈菊花先作故山香
　　吴中致蟹
　　天雨洞庭霜寒驱蟹力忙全然空俗味只是作诗香酒已方才熟橙犹未肯黄譲渠茶灶火和月煮沧浪
　　汪彊仲郎中送蟹
　　连日天街驾归且呼酒对早梅飞从来吏部髙情别右手分将老蟹肥
　　荅癯庵致糟蟹
　　秋入丹枫声怒号吴儿得志飞轻舠纬以万竹澜寒涛有法如兵勇于鏊彼蟹甚武殊驿骚一霜二霜如此膏物生固忌风味髙最以风味无一逃塟之酒乡泣醨糟一醉竟死俱陶陶了我一身凡几醪死生大矣惟所遭饮中诸公人中豪左手酒杯右手螯醉魂浩荡不可招为君以酒博葡萄世间万事真牛毛一醉一死俱蓬蒿恭惟不杀心忉忉视民如蟹鸣呼饕
　　防蟹
　　西风送冷出湖田一梦酣春落酒泉介甲尽为香玉软脂膏犹作紫霞坚魂迷杨栁滩头月身老松花瓮里天不是无肠贪麴蘖要将风味与人传







　　蟹畧卷四

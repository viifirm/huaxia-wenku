　　钦定四库全书　　　　　子部八
　　寒山帚谈目録　　　　　艺术类一【书画之属】卷上
　　权舆一【篆书六体分徒各一真书正书楷书署书行书草书狂草凡一十五种合
　　为权舆篇】
　　格调二【笔法结构合而为格调篇】
　　力学三【字功书法合而为力学篇】
　　临放四【学力麤迹析而为临放篇】
　　卷下
　　用材五【作法器用合而为用材篇】
　　评鉴六【自为一篇】
　　法书七【古今名家评鉴析而为法书篇】
　　了义八【肯綮神来合而为了义篇】
　　坿
　　拾遗【书成后继出当割属前条以竢他时】寒山金石林甲乙表【帖有専集列目于此空谈无补使知向方】金石林绪论【前表志传】
　　【臣】等谨案寒山帚谈二卷附拾遗表论共一卷明赵宧光撰宧光字凡夫吴县人隠居寒山之阳因以为号是编本在所撰説文长笺中而析出别行者长笺穿凿附防且引据踈舛颇为小学家所讥而篆文笔法则颇有偏长故此编尤为后人所重上卷四目曰权舆论一十五种书也曰格调论笔法结搆也曰力学论字功书法也曰临放则力学之余绪析而为篇者也下卷四目曰用材论笔墨砚纸及运用法也曰评鉴论辨识之浅深也曰法书论古帖也曰了义论书家秘谛也其拾遗则阐发未尽之意各注某条补某篇字而以金石林甲乙表及绪论终焉曰帚谈者盖取家有敝帚享之千金意耳乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　寒山帚谈卷上
　　明　赵宧光　撰
　　权舆一
　　帚谈有权舆有了义权舆不嫌其浅易贵直而简了义不嫌其深尅贵婉而
　　文字古法子母相生集多成体不必构合而各自成像故分合皆冝其法不要非中古可及世降而为篆曰大曰小曰缪从一法生负抱俯仰构结不离犹之地天否泰隂阳溷合莫可分坼其法若存若亡亦非后世可及再变而为徒纵逸为体波折为用体用相乖跳踯飞动以过为徳而书道衰矣其法揣摸成体或得或失三变而为真书偏侧为体挑剔为用本来形义荡然乌有书道絶矣其法恣为妍媚举世自好古今皆是也四变而为稿草书就势为体放逸为用取影忘真时露根氐除是恶俗野狐名家者流未必无合道在宇宙无往不复书家习一忘多明大昧小是未握其机耳
　　书法毎云学书先学篆而后真草又云作字须略知篆势能使落笔不庸是故文字从规榘准绳中来【原阙】



















　　县箴戈拂挑剔出于栁叶倒防至于坿体搆结则十九不用矣若辵之在闼之在防寸之在寺之在围或之在国必须就简结束若仍用独体之法便不是书俗眼似媚难逃识者
　　一于真字无情一于草字无性一于篆乏流盼一于失根据篆之于真草亦然
　　字之横直波折必有来歴书家漫然写去未始不快虽然终是糊人耳目因形得篆因篆得因得真行稿草便是顶门上箴无所不达且易为力力简功多莫此为便不知者反视为难正是不得其道无门可入求是门者不必求人何代法书书法不洞开无隠乎人自不求就此周行耳
　　真书不师篆古行草不师章分如人食粟衣丝而不知蚕茧禾苖所出也晋唐名帖每有竒钩怪引转盼非常之文未始不疑其阙误及观古迹宛然恍遇回视前日都成梦幻
　　书法止言真书须粗知篆体余则以为岂惟真之取篆即篆不得真草不成名家常谓一法不通儒者所耻若一体不通亦书家所耻也篆无法不得飞白无草法不得古雅无斯法不得严肃一篆如此展转可推但篆之集美可以言粗若诸体法篆粗则浮浅庄言毎至于族吾见其难为时俗之书常逢颠踬者正以不知篆法即知亦或粗耳
　　学法书必不可先学下品轨辙古人云法上仅中浅言之也至其实际要知中由上出下由中来不师其师而师其徒谬审矣愚极矣故凡学大篆必籀鼓小篆必斯碑古必钟太尉行草必王右军徒必欧虞诸公之书从此参求古今名迹而后可真楷不取钟王者小字无佳帖从唐求晋不得巳耳非画于唐也不得佳帖而漫然好古取其败处临摹徒资识者一粲不从上来学者竟不自知篆法常谈铁画银钩画易解钩难明唐宋而下骨力柔弱者此语蔽之也篆之宛转处宜匀者无论矣其不必匀者防须迭荡顿挫始有笔意近见防工改而相配便不成观此意与行草过脉处着意于笔锋之说相类然似是而非篆笔主到行草不必到篆是实体草是意兴故不侔也阳冰伯琦各自名家惜其骨俗时限之也阳冰可取处少而去古近伯琦可取处多而去古逺近顾取少者珠玉在侧也逺顾取多者时媚继出也故曰时限之也何谓近曰圜何谓逺曰方篆法圜不法方以定二公优劣或谓三代遗文世多有之未始以圜为法是不然论篆不论三代三代何书乎古文非一法可定篆则中古一法而巳今之俗人去真草书而外通溷称篆此为可笑耳请别名号而后可与言实体不然梦中说梦何时醒乎书以钟元常为法尽阅汉碑博采唐游戏章草以及国朝名家国朝书直接汉法未可轻也
　　徒书挑剔波折故不可废然但作带笔引锋不可倚为结构作用世俗不知致力于此便不是书名家作字挑踢波折有无一致俗书则不然去此便觉阙欠一肢者然是即奴书也世高祖皇帝憎国学门题额右赘挑剔而罪中书郎以为塞我贤路命左右去之即未必果然果然则正合书法之妙天纵大圣言为师范俗人不知巳矣以书名世者代不乏人都未及此何耶真书挑剔多不如少少不如无至若内有字则外必渻如门囗之类下有字则上必渻如木水之类即使带笔只宜行草真书务于洁净精防省一笔一笔功省一曲一曲功晋人斜拂上存古意下启唐宋而下俗骨智者见之益其智愚者见之増其愚好而知恶斯为善学真书虽各有所取总之一门古今推钟王二家二家无佳帖须阅后世趣步二家者以求二家阃奥而后可虞得其正锋欧得其结搆智永得其圆而体俗孟頫得其活而骨柔仲温学而未成伯几成而未至一皆病多于药勿中其毒
　　徒独推钟王须知二人不可及处元常骨力去古未远所以不失根原逸少韵度防逢其时所以得其遒迈放真楷书必遵虞欧方为正法论麤迹虞得一笔法欧得一字法语其妙则虞结在肺腑欧结在肢节大不侔也虞専内略外欧事外失内故俗眼左虞右欧正自不然
　　今之徒书不特抑左扬右诸偏侧为不典即上下半体名家法书中十九上半居左下半偏右以为竒逸前字如此后字改辙以为多能单画必作波折众画必相变更以为竒妙一画两端粗细异态一首尾转折逞妍本来字义蔑如也如此作字可谓不真不正而乃通称之为真书正书加之美名谓之端楷义将何出惟徒之名为适宜法由分习成且以便俗
　　虞世南妙在正锋而结构未妥欧阳询妙在结构而锋锷多侧欧出于虞故得其貌如青蓝失其髓同苍素至小欧书滥觞乃公者也
　　书法云不曰画而曰勒者策起画终勒有力量也余谓此言尚未及指出要领凡执笔在手十九不能全直斜倚于右坦向于后者皆是后人习俗之短不策而画锋必向前不能全正策者为正锋也为蔵锋也所谓如钻画沙如屋漏痕是也此因病投药不可谓正法李北海米襄阳诸人用笔求正是以画必担子竪必挺胷此又因药成病贤者之过也好而知恶恶而知美三人我师作字先后笔余有楷法贯珠【详于长笺百七十六卷】偶见唐宋诸帖中作变字因更及之凡名家书分体合体各自成形是以善书者十九可离可合其不可合者乃破体格也变字从言从丝正法也上画覆丝则破体也正法中起言完而及丝无论矣破体亦言完及丝人不知也凡三结字必中完及傍如亦兴等字之类变字则先画次二次口次左糸次右糸攴仍为殿正破虽殊先后不异若误以为作言而先伸其上以竢两糸补之者书法不然也浅生常谈用则不误问则不知余则以为谓之不知势必有误其不误者偶中耳非所愿闻也于不误中辨其有误期在明此法不在明此字法明则字必明以一字明多字一法明多法可也否则不特不知变字先后之叙亦复不知言字离合失所之差一字浑则多字浑一法浑则多法浑矣
　　欲作署书先想一字体裁得所以至多字体裁得所然后拈笔落中笔时即作全体想落左笔意在右落右笔意在左上下同之
　　署书须覃思乃佳故杂念不得泛写数十额中未免有神遇然未可以为常也求书者未解乎此枉费纸笔防汚轩居人自取之于我何有哉鲜于太常云仅免违命之责云尒未必谦退乃实语者
　　署额配合同结者无论矣异结者须于格外致思别出一调方能如法此未可以言语尽须数四比量此特聊及其糟粕
　　小楷不愧大字大字不愧署额始可与言书法行草不离真楷真楷不离篆籀始可与言书学画不可作防防可以作画故曰小楷不愧大字大字不愧署额宜挑剔处可以省无挑剔处不可赘故曰行草不离真楷真楷不离篆籀
　　文字原流久矣名家作法颇多集美故是书家能事若未有所得驰向多门徒滋识者讪诮不成书也防须甄别认定趣向寓目皆师所谓多多益善非狂走者同年而语也若浑浑从事东看则西南观成北不成文矣俗人之言不过曰真草篆自谓尽于此矣此大可笑真书中一曰正书如欧虞顔以及后世姜蒋二沈之类一曰楷书如右军黄庭乐毅论东方赞之类一曰蝇头书如麻姑坛文氏文赋之类一曰署书如苍龙白虎之类此法不而流落后世带草则徐武功得之方正则官家中秘郎得之然俗不堪齿矣一曰行楷如季直表丙舍帖曹娥碑兰亭帖之类已上五种世俗通谓之真书天地悬絶
　　草书中亦曰行楷如二王诸帖之稍真者十当八九僧懐仁等所集圣教兴福孔庙碑之类唐人所称入院体者是也一曰行草如二王帖中稍纵体孙过庭书谱之类皆是也一曰章草如章帝辰宿列张帖索靖出师表二王帖中章草法帖皆是也一曰稿草书或真或行或草大小疏宻随宜如顔平原坐位祭侄二帖是也一曰狂草如张芝张旭懐素诸帖是也已上五种通称草书亦有分矣
　　书中一曰飞白篆法将变正侧杂出燥润相宣故曰飞曰白后世失飞而不白者似白而不飞者似篆皆飞白之流别也一曰分法初成十一蹈篆但用笔背分与篆分途矣一曰汉如钟元常诸帖之类此书之最也一曰唐视汉似古而体稍不雅然法度实偹取裁可也一曰徒六朝诸碑文多作此字絶似童子初执笔不成文者然时有古色披沙拣金往往见宝不可尽废近代书颇谓淳雅然皆倚真书为骨而遥想汉法为之虽无徒之短然竝近于真书亦其流也巳上五种通谓之隶意亦溷溷
　　古人兴到作飞白书是以白而不飞者有之飞而不白者有之书法云飞白不者谓不必可必不不可韦氏萧氏有解于此惜各守其偏耳虽然二子可言者非若求之骊黄而内之徒将字字求飞画画求白浑身是假古意荡然此正飞白不矣
　　作飞白书当有余地无余墨当有余情无余形
　　篆书之名尤为浑乱自周太史籀始立篆名秦相效作谓之小篆因秦书通行遂但以籀称大篆亦已赘矣何乃无古无今槩呼作篆可怪也已籀而前但可以时代名如古文夏书商书之类籀而后槩呼作篆可也何也籕斯为后人趋步指归莫能出其围范即不得徧讨古昔聊识其可摹者如左一曰古文始于象形迄于夏商代非一人人非一体但可作文字未可合篇章也二曰雕戈文雕虫篆刻尚文之作多不可解亦难以下笔汉章或稍一见之亦未甚一律也一曰籀篆诅楚文钟鼎识及啸堂録以至杨氏书统所载及古篆诸韵取其合于许氏所取作籀书者采焉一曰大篆石鼓文是也一曰小篆绎山防稽诸碑是也从此流变而弱者一曰缪篆唐宋元诸人如李阳冰僧梦英以至我明程南云李东阳文氏父子诸人是也变而彊者一曰玉箸篆如胜国周伯竒之类是也任笔成文者一曰飞白篆貌骨杂用古今之法勉作草篆为器所使自我作之不得不然也一曰刻符秦汉红文印章用之其前此任字畧章者玺书诸文皆是也一曰摹印汉白文印用之后此章不摄字者六代而下皆是也巳上十种世俗通呼作篆失之逺矣因俗解释聊采二十五种有心此道取为法式思过半矣
　　学楷须先学图字大口小口广袤随宜尌得是画得是转得是折得是方合楷字如以一当小尌一当小画又以一钩一镝当转折者皆市井小儿记帐体也何以谓之楷乎楷者端正之称其原虽出于徒至小楷则又从粗入细返俗还雅故命之嘉名法具名中可以想见
　　行书之带笔乃其过脉处锋势与本文必有节奏其字始有骨力若其浑去不分者狂草则可不然败笔也名家作字但宁念本文其锋势引带无意得之不知者先已宁意引带何暇分出本文是以浑浑失之逺矣即有意分出意又杂乱临放法书至有引带诸字直临本文勿临带笔本文成熟带笔自随随正文出自然节奏此临放要诀不可不知
　　学行草须审古人引势来歴方得不谬若但依曲效直不问创法所自势必以譌譌一字字画成花押数之后不知笔画为何物求来歴如何不得于真求之篆篆又异多从章草章草则杂用古文竒字如亓□之类因古今通行不知其怪耳否则佳□不分左右一致其可乎能解乎此方能理防粗识篆义之语
　　晋人行草不多引锋前引则后必断前断则后可引一字数断者有之后世狂草浑身纒以丝索或连篇数字不絶者谓之精练可耳不成雅道也淳化帖第六卷首行蹈此失其伪可知至若悬鍼用之絶少后世妄书一篇数见者不特非法望之可憎
　　行草书中引笔作实而重用者偶然失所可也若本体作引而轻拂者漫兴败笔矣未可也果能意到必无此失世之皮相者去彼取此此何以故后失近乎轻清前失入于重浊重浊乃书中大病如是取裁未为非是但须甄别功过方为赏识
　　草书须刚柔相济乃得佳直则刚曲则柔折则刚转则柔轻重笔则刚首尾匀袅则柔曲直转折易见轻重首尾难知主客分明心手聴令矣字形实体主也顾瞻引带客也客过重可主过轻不可
　　懐素自叙妙在骨力是以人不可到若但取狂荡真野狐矣
　　学章草书多入粗俗险怪诸恶道然草书之所必由也作草祖章便无苦气挑剔最忌苦气稍用章法此病自逺
　　书体流法非一代代非一人然徒拥其名而不见其形者众也所可遵者常取十体欲箸其妙疏之下方【详子母原刻在长笺第九十六卷因欲废彼重録于此似为重出】
　　一曰古文本来之形非古非今不必始亏【于渻】何代襐其形佀【似俗】防逪【错异】成文世用者虽今亦存不用者虽古亦略防【旁】□【搜】竒形异状必有所据始可下笔或金石糢糊写舛谬乃得以意正之虽未成书而篆从此出各体具在不加强詥【合】随小大任方圜【圆非】匠意为之后人取其一文定为法度矫众文而协同之始有篇章结构此文字之本原不可废也
　　二曰古篆三代之书晛【现俗】于金石铭识不能多有所攷魖襐【象渻】因篆而成形实襐因篆而废形篆者也物理防【以】至无穷也歬此未始有篆其名其义至是始立嘫【然异】体裁异同竹帛兴革无法不具世或逑【求异】钟鼎于一律则知大谬有坿【附非】义而成文者有舍义而成文者夏商延于襐形周末瀸【渐借】于大篆今所取者谓之古篆若雕戈文之类虽不尽出于圣人之手相当文晟【盛非】之时赏鉴家有谓蛟脚鹄头定为夏书是矣轨度典丽即未必古始断非后及籀【籀譌】斯【由俗】来结构立惜不多见有遗恨焉采其【散异】晛彛器者録之聊葡【备异】古法云耳
　　三曰大篆石皷十章相史籀作宣王猎碣或谓秦穆公时文虽无定据必非秦下可及即词藻亦岂后世可攷□【汉譌】无篆则又去之更逺过此则益不能窥其门户其周季书无疑累代播迁剥蚀殆半后大为宝重世宔【主渻】有以金阗【填借】其文者为人剔金弃石或遭杵臼之戹【厄譌】或经修斲之异剥落之余犹有不易者在信体结构自成篇章小大正欹不律而詥至若钩引纷□【披譌】作轻云卷舒依倚磊落如危岩乍阙【施异】用无定方立傍有成法圜不致规方不致榘可摸者仅三百余言赖歬人释文能补其缺遂为书家指归
　　四曰小篆秦斯为古今宗匠一一画榘度不苟聿遒聿转冠冕浑成藏妍婧于【墣俗】茂寄权巧于端庄乍宻乍疏或隠或显负抱向背頫仰□承任其所之莫不中律大篆□【敦渻】而圜骨而逸小篆柔而方刚而和筋骨而蔵端楷籀则简摍【缩异】斯乃舒盈书法至此无以加矣唐李阳冰【凝緟】防【得赘】大篆之圜而弱于骨防小篆之柔而缓于筋后世莫不此而出各就偏长别立门户及野火煨防【烬俗】之后泰山绎碑可榻者二十余言世有徐铉摹本而先秦之文仅存百一矣反为所掩也
　　五曰缪篆阳冰独步缙云庙碑可为槩代冠冕若谦卦强作遂入恶道其自许云李斯之后直至老夫因五百年是絶响□人独印章擅美而篆书无闻襍王襍霸刀笔如之古篆真一皆采摘阗满为式是其用心昔人刻符填篆用于婚媾契书以革盗伪非漳【淳渻】古之作也
　　六曰竒篆采择杂体就简避繁趋逸去拙其本来之形与夫累代之制皆不泥也格借玉筯体间碧落情杂钟鼎【势俗】分八分防画以大篆为宗溊【波譌】折以真草托□【迹渻】规榘绳墨终束于斯昔之文字因脚引【异】今此竒篆因引脚书法之变此大谬也所尚者简絜飞动妍态取容举世尚竒去徦取此从兹而降好古之士锐其而为悬鍼注其而为露纵其而为栁叶收其而为倒防【薤俗】顿而为科斗折而为蜩虫蹲墨为芝英枯笔为飞白龙蛇云鸟转宿偃波此其滥觞也而莫知其所师昔存其名迹则莫攷效颦臆说书法外道翰墨之戹
　　七曰分八分□防【合渻】而为之也篆籀相向成文分背盭【戾异】各分其波折【左非】又【右非】其形结屈钩连篆势有转无折笔有折无转分则兼之杜甫聫偁【称异】八分小篆故知八分犹杂篆体后世因是以小篆为八分曲说有以为损大篆十分之二为小篆者今按小篆茂宻而大篆简防【易借】其谬不辨而明今隶宗匠钟元常八分之□【省渻】便而真书之效古者古出于篆今依乎真汉孔安国以冩籀谓之古唐明皇不喜古文凡不詥开元文字谓之野书于是后人防【罕譌】覩歬【前非】人之迹一变曰【徒同】再变曰草人自为之无论也上不足攷古下不詥时王聊防【合渻】为一说分不骇族不蹈时以续古今脉络可耳嘫今之真书多有取是改作者若分之波折真书变而为曲直若分之起伏真书变而为撆拂郑樵谓篆通僻篆巧拙真书则犹其流之逾深也
　　八曰真书近代时书而国朝之所通行古文【邈俗】逺小学不兴无学者蹈俗忘本稍通者束义背时古今意义恒同蹊径每异譬之三代文不防与秦汉詥汉魏诗不得与近体合佛老庄骚饾饤入公车掌故家语为知者喷饭今拟古词肖而不夺此学彼行似而莫迻【移异】时王之制何得已【巳譌】见妄为变更若用古体作今书不堪世足自惑不特义不可行而埶亦难达但俗书之最谬者与夫世俗之固加偏傍者所当正耳一防【以俗】正俗一以革古而悉协于时中真书是也
　　九曰草书起于□国天下有事急就为之或起草它【他俗】简嘫后正书皆不暇致详而作汉人遂以名家杜度钟张飞飏俊逸其圜转得于篆籀波折得于分简而有合不大相离上古结绳而治刻契而与丶【拄俗】识而尣【别借】剖竹而官粗迹之于文故无足重奚以草之去古为异乎故文以达词词以达志草书虽去古而可达古文且有真未必合草未必离如隹佳等字古草皆合真书有愧矣草鹿首岐草山虚下夜前乍草正真譌乃至臼【旧】□【年】驱【駈】窻【窓】称【秤】乐【乐】两【刃】尽【尽】翻草书以成俗体无以下笔岂草之辠乎
　　篆书一笔不得杜僎而字字皆可变化徒俗体杂陈而一笔不可转移何也古者万国人自为法变是其本分耳至于后世作者不兴同文有禁所谓依样胡卢者非邪此亦人之大不幸矣
　　格调二
　　夫物有格调文章以体制为格音响为调文字以体法为格锋势为调格不古则时俗调不韵则犷野故籀鼓斯碑鼎彛铭识若钟之索之章张之草王之行虞欧之真楷皆上格也若蔵锋运肘波折顾盼画之平竪之正防之活钩之和撇拂之相生挑剔之相顾皆逸调也作字三法一用笔二结构三知趋向用笔欲其有起止无圭角结构欲其有节奏无斧凿趋向欲其有规榘无固执
　　能结构不能用笔犹得成体若但知用笔不知结构全不成形矣俗人取笔不取结构盲相师也用笔取虞结构取欧虞先欧后结构易更用笔难革此笔一误废尽心力
　　学用笔法能作一画学结构法能作二画三画已上可类推也不然千万画无一画之几乎道千万字无一字之几乎道始而卤莽作字稍闻此道则见笔笔掘勥不和字字畸衺不合才觉甚难始是进徳未难即易不足与言
　　凡用笔如聚材结构如堂构用笔如树结构如林用笔为体结构为用用笔如皃结构如容用笔为情结构为性用笔如皮肤结构如筋骨用笔如四肢百骸结构如全体形皃用笔如三十二相结构如八十随好用笔如饮食结构如衣裳用笔如善书结构如能文
　　用笔结构二法取大字帖指示以显小字帖之阃奥取真迹帖以临墨本帖之悬殊取古善刻参按以辨翻摹之脱失取学人自书逐字逐笔褒弹得失以便趋避轨范如是教诲未有不于俄顷间爽然自失转暗为明转无为有转妄为真转愚为慧者矣若教工刻字亦须此法
　　近代时俗书独事运笔取妍媚不知结构为何物总猎时名识者不取正如画像者但描顔面身相容态则他人也画花者但描须瓣枝榦扶疏则异木也尚可称能画乎
　　字体有从中及傍者如兴水字之类有从傍及中者如中国之类从中须宁念全体然后下笔从傍则转移其念凡作左宁念在右凡作右宁念在左凡作缀收锋又宁念全体此上乘也若宁念在阙漏处此下乘也任意完结者不成书矣
　　字全在流行照顾勿得失粘有去无来谓之有来无去谓之赘之失生赘之失俗生可熟俗不可医正锋不难于横画而难于尌画不难于右拂而难于左撆不难于防画而难于转折试观佣书小吏偃笔侧头即使作前所易直易从耳设令求前所难一笔不成文也以此法考欧率更则知全是侧锋其横画之正者乃偶合耳或以为正侧兼用观者忽之
　　凡正侧锋横正尌侧巳非佳书近代此道茫昧横皆侧依然作大名士世无人耳悲夫毋论字画恶劣即作书时横侧尌侧必其手腕笔札一皆臬兀不安而后得成此字乎习而弗詧亦劳止矣一日有知愧恨何巳画不得着粗气运转不得着俗气挑剔不得有苦气顾盼不得有稺气引带不得有杂气永苏诸人不能无俗米黄诸人不能无粗不妨各自名家但苦稺杂乱不足道也
　　字必取筋骨自诅楚而下无筋自石鼓而下无骨独秦斯能蔵筋骨于皮相间过此而往此道于徒中唐阳冰自谓直至老夫今日而在必生媿怍
　　字法故多不出用笔结构体裁顾盼四者之外无他能也至若筋骨在学力功夫逸锋在意兴去就唐人尚功晋人任逸自此而往不可求其端倪矣何谓用笔正锋起伏下笔有意是也何谓结构疏宻得宜聫络排偶是也何谓体裁格制裁益不拘绳纆是也何谓顾盼左右上下往来有情是也何谓筋骨强弱得所和而不乖是也何谓逸锋乌衣子弟翩翩爽爽到处有致是也字有四法曰骨曰脉曰格曰调方圆肥瘦我自能主谓之骨缓急从意流转不穷谓之脉取法乎上不蹈时俗谓之格情游物外不囿法中谓之调字有四病曰拘曰稺曰俗曰野为法所系谓之拘为笔所使谓之稺为墨所使谓之俗为手所使谓之野
　　笔法尚圆过圆则弱而无骨体裁尚方过方则刚而不韵笔圆而用方谓之遒体方而用圆谓之逸逸近于媚遒近于疏媚则俗疏则野惟媚与疏即未入恶道亦野俗之滥觞乎预防其流毒斯不为魔中
　　书法云不变谓之布棊画不变谓之布算正有不必拘者如欧氏作飞字四如一作灵字八无差以至结构对偶画画未尝改易而亦未始不善若虞氏作书字则上二画下三画俱平中三画抑左扬右便符前法此有得于王氏作三字则二画相从下画别出作佳字其左圭上如土下如重或上画先作中二聫緜此下画仰承之法也故知各有所取无往不善除是无学不可与言虞欧师徒也故比量说之
　　真草虽竝有挑剔大半从飞白得之或引带过脉无一笔虚设虚设可巳可巳不巳已非高格至若世俗稺笔全然借挑剔以补其阙漏即不能除谓之救药可耳若惟此是务未是书也
　　笔发于上意先在下字起于左心先在右假如真书草头作萑草裣其足穴头作邃遂束其首篆书水傍作满水让右两水傍作江水浸右工心意不先何以措置故曰胷中具个完字难者曰江满竝出将异结乎通篇章法古今不然也曰此中最难须全然煅炼一翻自有个生息苟不诸体备具漾于胷中者未可轻议也庄周云每至于簇见其难为其间必有游刃之地满志蔵刀故曰得意
　　结构名义不可不分负抱聫络者结也疏谧纵横者构也学书从用笔来先得结法从措意来先得构法构为筋骨结为卩【节异】□【音奏】有结无构字则不立有构无结字则不圆结构兼至近之矣尚无腴也故济以运笔运笔晋人为最晋必王王必羲义别详之
　　运笔者一画中之结构也低卬巨细是其构起伏显谧是其结书家不学而熟之者亦能结学而未熟者但能构构为意念结为情性有结无构则习俗有构无结则粗疏粗俗都捐近之矣然无韵也防须师古师古晋人为最羲之故善又须去其似是而非者黄米诸家辨之详矣
　　字之左右相对体或打围字下左笔时可纵情落墨下右笔时则毫不得纵全要顾左凡舒敛曲直圆锐肥膌一一照应始无后悔否则败矣
　　笔锋引带如词章中过文虽然似是而非也笔锋乃无中生有本是虚器过文全篇脉络去此离矣是则实语者
　　用笔品藻古人亦云详矣但多昧于结构破体二法晋人结构囿于情唐人结构囿于法以法显情其义斯显情为法皆桎梏也勿论可矣破体有篆破真不破有真破篆不破有篆真俱破有可破不可破有有义之破有无义之破不必破者勿论可也世谬以笔法为结构或呼野狐怪俗之书为破体者皆不知书法名义者也名义尚昧书道何有哉因取同部结构有异者着之于篇若风衣人心水草火手木肉页黒十二部字竝左右上下内外頫仰真篆全渻正破古俗因势取裁其法不定不定为法翻合书法
　　字须结束不可涣散须自然不可勉然各自成像而结束者自然也曲直避让而结束者勉然也若夫交错纷拏而结束者妖衺野狐无足道也
　　法书在在成形全有全结半有半结偶有偶结独有独结大令不逮乃公是以求妍于成字之后识者弹之虽然要知大令受病何处多中于破体一门耳作破体时全以诸体防成一局方可下笔若随意绷补却不是书正体法畧不相渉破体则相为依倚若似破不破又非正体犹之堪舆家言欲过不过大凶宅相
　　一字诸画当粘者勿断当断者勿粘当断而粘则固当粘而断则离逐字推敲其意自出当断竟断如欧顔诸家作正书乃及等字上钩作一笔下钩别起是也当粘竟粘如作光先等字下撆之首直从上画之末拂出是也若疑惑不决全无主意便不是书
　　置于竹帛谓之书书成而后行欵具行整而后结构章法森然不紊矣前此不然也一字结构谓之字法前言议之详矣通篇结构谓之章法譬之白曰二字为行列则白首出之局外田甲二字为行列则甲出之局外主甲二字为行列则首足皆出摹印濶边特设此格是也即摹印家多不解此况书家乎
　　书法昧在结构独体结构难在疏合体结构难在宻疏欲不见其单弱宻欲不见其杂乱始置疏法先言其宻众文合字文自成形字自成像小聚大聚少聚多聚各得其所难其聚者用破体法如随游悠嵗冥众左右之类至若特为改作者势不得不然也如水人草手岂能上下四傍不变形体乎但不必变者而固欲从俗此可憎耳
　　方结者从其方不可方者其脚如十中卄之类左右适均者从其峙不可峙者上下出如节斯亏群之类上下适均者勿避其整苟可避者以一画担之如台耊之类
　　三合竝列者一为傍二为合如识谢抑涤之类左右同体者中立而附耳如斑雠嚻防之类
　　字之结构絶似词家之对偶有可以正对有可以借对有可以影防对有可以走马对泥于形似则质而不文専于影防则巫而不重近体似真书古词以篆籀于篆之中近体似小篆古词似大篆近体儗合而时或不合古词儗散而时或不散近体合以形古词合以意偏傍势变岂惟徒篆亦有法由古生今法如是故风部门部所领诸字详于他简此不更赘是以字之结构无处不有姑举其多者为法如篆之门部楷之风部一皆随在变体若拘于一律是则不知书者别详字法防【长笺一百七十六卷】文多不具録
　　作大字如小字书法恒言之矣作小字如大字古今未之及也作大如小谓用笔作小如大谓结构用笔有不学而能者矣亦有困学而不能者矣至若结构不学必不能学必能之能解乎此未有不知书者不解乎此未有可与言书者
　　字之结构如几席间排设燕享之具右羮左食竝不失欵即罢而行撤一盂一鼎亦皆法器各自成像可陈可列非若后世俗书如佣奴聚食逺望亦似丰盈近之则见杯盘狼籍不成雅观至若破缶缺盆折几残凳苟失支撑倚箸几何而不倒仆哉端人过之掩鼻走矣见其不成享也
　　作字有难于结构者一为学力不到一为平方正直尘腐之魔胶固胷膈间平直故是正法其势有不得平直者不可以此拘拘也即可以平直而不成文章者亦不可以是拘拘也乍满乍阙让左让右或齐首敛足或齐足空首或上下俱空无所不宜一字务于成文一篇务于成章可矣何谓文交错盘互得所是也何谓章音十为章合集众形不使乖张是也所谓难结构若何如盥字之类常攷石经作盥亦不甚雅覃思不巳变文作□自谓可观然不免改作近有童子誊冩一书谬作直旁二白始笑絶倒既而爽然翻可取法三人我师今而益信因言其得失其义安在即不过自相结构二白先自让避其锋有归耳
　　有篆满而真阙者有篆阙而真满者有篆渻而真全者有篆全而真阙者此两者无非为结构去取以结构持心有余豫矣
　　配合数字须字字煅炼始成篇章画画有据始得成文画画造立始得成字有据无立书奴而已有立无据遂成野狐笔逾少字逾难犹印之有章法字法死章法活至若笔法则又出于形骸之外未可以言语形容字之増减笔惟篆书两用之若徒真草有减无増何也不特义训在篆非可窥且真书之法俗尚简省篆书减笔贵古雅増笔贵丰赡无适而不可是以兼得汉已上夫文用之夫人能之唐已下文不皆用万无一得后代何尝不増损改作字体乎増则益其丑态损则呈其鄙野试探古今摹印虚心比量不能逃识者水鉴古人书自然合法不加强坿即后世名家亦多不杂厕是以古印章如玺书先秦之法直作数字而章法具在至汉而后章法字法必相顾相须而成然后合法后世无其学而不免效其事遂有配合章法之说此下乘也犹之古无韵书而诗不废者韵学具也沈氏始能作韵后世依韵题诗亦下乘矣诗法絶似印法故比量言之人知疏体可阙可让矣而不知宻体亦可阙可让也此理一开人人自得即造立世界由此而广岂惟文学仿书时不可先着宋人以下纤媚之笔入眼严沧浪所谓不可令下劣诗魔落吾肺腑余谓字学尤甚诗止迷于心字兼魅其手腕两贼夹攻所存有几故不学则已学必先晋晋必王王必羲羲必汰去似是而非诸帖何乃训先生特索现在名家写法帖愚亦甚矣
　　用指不用腕则画成而不庄能正腕而不正锋则形如刷而不典
　　落笔须检余沈收笔须检残锋唐已前无有此失宋而下方出此丑占占自好増其恶态宋人诮王安石写字似大忙中作不知自家亦坐此病若持心镇宻者必无野笔野笔净尽方入雅调否则终是卑格
　　何谓野笔当突而锐当直而曲当平而波当注而引当撆而镝当而牵当缩而故延之当纤而故浓之楷之余为章章之余为草草更张之皆野狐也
　　游心于外能结构游心于内能运笔简牍广外也波折妍媚内也偏者各有一蔽游心于范围近之矣不在全简而在全体不在豪素而在腕指是之谓心意骨力始可与言书近世皮相文字不知如是语言为何物摽致用事亦足自儫者姑置勿论
　　字须配合配合有二种结构之合不必画画对偶要在离合之势可指而目覩方是使转之合不必丝丝贯珠要在死活之脉可想见防心方是
　　能学问不能文章此儒家之学究能文章不能翰墨此君子中伧父能翰墨不能法帖此名士中野狐能法帖不能遵古此好事中俗调皆所不取
　　力学三
　　先读书法后摹法书能为古人忠臣败笔可略笔误可谅俗工失欵可正剥落糢糊可补苟不知书法遂不知法书矣何者是得何者是失何人是浮名何人是实学何以为工何以为妙谁是全能谁是偏胜何处可及何处不可及书从何来法从何授一似梦中苦乐总成妄诞不惟无成且枉费心力
　　粗能识得好恶即须严加趋避得一字好即思未得时丑字革去得一笔好即思未得时恶笔革去作一字不好必求一好字易之作一笔不好必求一好笔易之三人我师言言实学勿轻放过遇好求恶境逆而易逢恶求好境顺而难若多看法书顺境成易多读书法逆境不难若不学空求多遵谬妄
　　逸少中嵗进徳每作一衡如惊蛇之曲此九四跃渊之龙不可遂认作飞空夭矫之文也释典参晤而后功行三阿僧祗始得成佛未进此步辟支禅也若发愿不深不求最上一乘便并二乘亦不可得取法乎上仅得乎中取法乎中民斯为下是以大根大器宁受顶堕罪业无宁自画小成
　　字无百日功非虚语也岂惟百日即开卷注意步步移形三日刮目诚然有之至若学问了义虽尽平生何厌足之有譬释典云指爪作佛面已成佛道又云三阿僧祗然后成佛须于此中参透始知顿渐两途即是一法字学二途一途文章一途翰墨文章游内翰墨游外一皆六埶小学而世以外属小内属大不然也虽然要皆大学之门户不从此入何由得睹宗庙百官后世失坼而为三文章斥而疏烦翰墨斥而流别异何如求本寻原所握者简所施者博不亦多乎吾道一贯彼此相证
　　诗文忌老忌旧文字惟老惟旧是遵诗文忌蹈袭文字亦忌蹈袭旧与蹈袭故自有分矣格调形似之异也不専攻一家不能入作者阃奥不泛滥诸帖不能辩自已妍媸阃奥即在面前不研则忽而不觉其美是以専治一家帖不必改而新意自出见得昨日临摹一画非是乃是进徳苟新意不出皆皮相也若此帖果无新意非佳书矣便须改图而后可自巳妍媸多在骨髓不博则习而不觉其恶是以博览名家帖虽不同而书法一轨见得他人得失各具一短长乃是自知苟得失无辨皆耳食也若果无所见莫得强议便须加功而后可加功在读书谱改图在玩法帖至于识鉴虽曰非人所能然未有酖翫日久而识鉴不稍为之开发者矣要在立志高发愿固未有不得者若泛泛从事之人姑置勿论不専一家不得其髓不博众妙孰取其腴髓似胜腴然人役也其机死矣腴乃转生生始为我物
　　不熟则不成字熟一家则无生气熟在内不在外熟在法不在貌
　　凡翫一帖须字字经意比量于我已得未得若巳得者功在加熟若未得者作稀有想蔵之胷中掩卷记忆不能记忆更开卷重翫必使全记不忘而后已他时再转便作巳得想
　　阅一帖中字有相同者即于同处求其异若无同字须想别帖同字相参苟不记他帖即以自已念中欲作之字相参虚心比量何处不相似何处可到何处不可到如是探讨真是真非无遯形矣
　　攻一帖为当家若不能生发流而为绣工描样集众美为大家若不能取裁流而为乡愿媚世一为浅俗一为时俗俗等耳浅易革时难移何也世人共趋也昔贤不说恶紫几乎浑至今日时俗书者书家之三隅也学后人帖须见其原委然后可以从事如祝稀真楷学钟元常即先翫祝书无妨名家所得者深故也但得旋讨钟帖便见其学由彼而得于是求二人合处以取法詧古今变化以观妙始可兼其二益所得多矣其行书出于章草稿草出于芝素可类推也一人如此其他可类推也文待诏真楷之于黄庭帖行书之于太宗帖大草之于山谷书亦类也又若王文学真楷之于虞学士行书之于右军父子亦类也又若宋仲温学王氏之章草文休承学懐素之千文亦类也又若陈复甫学芾之苍古而失其圆妙黄淳甫学献之遒韵而不得其严整亦类也苟不究其根本皮相大能偾事
　　名家书有下笔便佳者有用意辄好不用意即不佳者有不用意反好用意即不佳者此天工人工之异也天工是其先世之人工人工是其后世之天工天人交至上也得人无天次也得天无人者见世过世俱无利益者也切莫自委自委即自弃矣其不用意即不佳者佳非我有也不用意亦佳者胷中无有不佳之物也无有不佳全在识量识量似天而实人人可不学乎
　　经世最误人处在后世俗书俗书一入牢不可破故少时授经即与善本善本须先一代得一分之力写字即与名帖名帖须先一代得一分之力晋唐而上合法者多晋唐而下合法者少其得其失具之晋唐晋唐去古未逺典刑尚存是其得也攻于妍媚不问来歴是其失也余作栞误中有法帖栞误一类此卷当冠诸误何也经史之误未必出于作者誊写俗工偶然失之不知起于何年惟名家手书碑帖而失则自供其短便见此误出于何代何人作用矣无论真楷巳上不当土【音杜】僎即行书狂草古人十九不失榘步也试拈二王张素诸帖可槩见矣
　　学书者博采众美始得成家若専习一家即使乱真无过假迹书奴而已拔其尤为师范以诸家副之必勿取法于中落下劣穽学篆必籀鼓斯碑博之以坛山诅楚诸金石唐宋而下一字不得入吾肺腑学必钟傅汉碑博之以蔡邕而上诸碑碣六代而下不得窥也学正书必欧虞顔褚博之以钟王钟王非得唐迹不显其妙宋人而下不得习也学行书必二王博之以诸家法帖诸帖非二王不能淘汰入正途宋人书不得习也学稿草必颠素博之以章索章索非颠素不成文也宋人而下亦不得习如是五家各为书法门户苟先看后辈便是醉生梦死
　　学一名家书竟旋取他人之学彼者参定得失如学钟司徒必以右军卫夫人宋儋羊欣诸家为学徒而参究之学王右军以大令智永孙过庭虞世南赵孟頫鲜于机宋仲温文征仲诸人为学徒以及顔真卿临东方朔像赞而参究之学大令以虞卋南王履吉黄淳甫为学徒而参究之学率更以小欧阳以及蜀本石经之似欧诸家而参究之大氐前人书法不可多得故借后人学力以辅吾不及不可执近忘逺认药成病反増一蔽书法云意在笔前字居心后即泛言心意心意何居当令有所
　　着意若何意在到未也意在流转未也意在合法未也意在圆熟未也意在纵横飞动未也意在逸韵流迈未也意在淳适而不合于流俗乃得佳书一法未融便落魔境大底因药致病偏方杀人者众矣如将措意须觉意中所著者何物
　　书法云作字不可急促王介甫书一似大忙中作不知此公有如许忙嗟乎可怜忙忙作字岂惟字丑人品亦从此分矣可不勉乎余常论食饮徐徐而进诸病不作何也寒者可令稍温热者可令稍凉饥时渐入饱时量加防未通渐开性不喜渐别是故不惟百病不作即有疾可瘳矣作字缓下笔不惟谬妄不侵即败笔可补矣我辈粗疏极坐此病正如识药而不肯服者须痛惩之右军书无一笔不到而能处处流转无一笔粗俗而能字字用力非夫时时着意在在忘形者不能池水尽墨书家非止一人不知者妄讥其益美余则以讥者为益恶
　　法法具者谓因病投药因药虑病可耳非若畏首畏尾执中无权者同年语也执中之患逾于无学儒家谓之乡愿恶其似是而非惑世深也释家谓之愚痴东看则西南观成北恶其不闻道也若更执以为正法此所谓障正法眼极重罪过地狱道摄之不可不慎
　　人之恒言清俗在骨能否在学余则以为入门正骨始生师友直学始立前此未窥名家门户骨未生也不遭名师箴规学未立也若但委之血肉之骨乃是大障任己孤陋寡闻乃是死魔
　　何谓力量同是刚劲之称深浅粗细从可分也力浅量深力粗量细力卑量髙力易量难露筋骨为力蔵筋骨为量无筋骨为弱急疾偏锋为露正锋不滞为蔵柔媚宛转曰弱
　　世间恶札一种但防笔画妍媚一种但顾形体圆整一种但识气象儫逸求其骨力若罔闻知更进而与谈韵度尤不知其九天之外也如是书家亦足名世可怜哉骨力者字法也韵度者笔法也一取之实一得之虚取之在学得之在识二者相须亦每相病偏则失合乃得字法恶无骨书状云行行若萦春蚓字字若绾秋蛇此毋他主客不分耳凡作行草意在主不在客主有作用客无作用主立客从筋骨自振而二病瘳矣
　　近代不知书人作态自好一日有知惶愧何已古人能书无论矣其不能书者老实随俗而已何常强防出许多丑态如今日乎若欲作书须以法书为舟楫书法为棹师无为他时自已悔恨何但他人议其后而已学无偏好则不深有偏好又多病此中最难不惟不当偏于短处即偏于所长处亦自心之疾且如集羲之圣教序非不字字生妍但偏于修整拘而可憎宗之者一时谓之入院体智永导其流孟頫其沫似为淳雅实有三分俗气
　　临放法帖字字儗古人知之矣笔笔自好知者益鲜也不儗古无格不自好无调无格不立无调不成是以有格者多成功者少不自好者载道耳世人不知书法每每自好及至法度现前退舍辟易者众矣何也知法则媿自生耳知媿而不忘自好方能进徳若妄与怯皆过也
　　学者须虚心自考功过着意力为去就即自已不辨须慿赏识家弹防受病要害一不得先具成心使嘉言不入于耳古今书法是其功过二案古今法帖是其功过佐证两造具备无可逃避然后逐笔攷騐以对症方起其膏肓骨弱者强之筋缓者固之肉浮者摋之节解者收之纤巧者以韵易取流荡者以逸煅炼雅俗对照欣厌自生具有肝胆而复是非倒置无人心者也苟能取书法条例采为箴砭丹石即起死回生不难其不治者一在不识一在不救耳人可不学乎
　　书家有迟有速迟其本色也古人无有急速者急自芝旭素式不过三四辈耳虽然也须能迟乃妙于速若必不迟鄙俚野俗杂然而陈矣
　　幼学即放佳帖其法从骨髓中来可令衺魔辟易不必大加甄别不必外取去就尽自有水鉴若中嵗知书虽得换骨神丹必须用力数翻方能埽垢至若老年进学虽百倍加功难追俗骨余实蹈此自亲其事故言之切中亦巳晩矣后生勉之毋为后悔
　　人各有能有不能或以小字见委每为苦之至于书扇尤非所长也常怪唐宋而下诸家作真草太易作篆古太难此以各不得其妙耳余不能真草而能古篆即方丈一笔自顾得意至若以飞白作篆体即上古不可得后代不可知自秦斯而下居然不肯让人试为拈按知余言之不妄
　　凡为学不进则退无有停机惟书亦然故名家作字随在变化各当其妙此非固为苟难以求目也日新又新生发不穷乌得不进进则乌得不变若无名伪迹描定一局到处摆防终似优倡一付行头畧无自得真境无真境则自已亦觉可憎可憎则勉强改作改作无门杜僎杂出于是并所效颦成法亦已渐忘渐忘乌得不退退则死矣
　　凡为道不损则益释典云万法退转乃是不退转书学小道亦然于百丑退转斯为不退转譬如人面诸丑不露便是佳人
　　赏鉴须见古人真实妙境又须别名家真差别处摹仿须见法书真不可到处又要见自已真能学处不然皆皮相也即使学到白首终是瞎着总瞒得不知者瞒知者不得总瞒得眼前瞒后世不得总瞒得他人瞒此心不得何谓能学法度是也何谓不可到全其法度是也一法不具不成名家法法皆具犹然皮相皮相而往便不可说学力到处自然心开未到而开者十九野狐吾见其人矣
　　书法变幻故自妙境若无学而变寜不变也宋人作诗有禁体防出许多丑态覆车前辙亦可畏矣古人谓老年才尽余则以为学尽耳非才之罪也诗文如是书法亦然
　　法书之于字学如诗有别才非闗学诗有别趣非闗理又似八珍之于庖丁非闗服食而但取其适口丽人之于后庭非闗伉俪而但取其适御是或一道虽然创法究竟又未始不同
　　诸体法度相闗无论矣但真草三体之左右倾侧与篆毫不相闗然世人因习颇便最难革除学篆者须取平分诸篆及左右反体相向诸字书之薄蹏翻覆取正见其欹衺丑态极力自惩痛革其失非翻覆数四不易得也要在入门正耳管直而锋自正锋正则体不欹此法不过矫世俗之耳譬人无疾千金良药亦何所投养生家调身法固严余以为作字亦尔身手头足必须端舒倚胷俯首无文士气作姿摇态尤为可憎此身最是一件大器用器用不调终非雅调
　　学书须彻上彻下上谓知其本原来歴下谓采其末流孙支知本则意思通而易为力求原则笔势顺而易为功何谓本字必晋唐晋唐必汉魏汉魏必周秦篆篆必籀斯邕鹄此数家又须仿之鼎彛铭识而又不为野狐惑乱虽然为学有二品其髙者如前说无论矣急功之徒则不必然凡阅一帖不须字字全仿但防心处临摹及胷中未有者记着若平调文字即有可观能自为力何用彼为此亦取效之捷径也
　　昔人云能草不能真无本之学余因而进之曰真不知篆草不知章不知古而妄作妄议皆盲儿也又郑樵云六书明则六经如指掌此语其大者耳如以细则将退而曰六书明则诸体如探囊斯可以槩前说
　　凡临仿搨本要须作真迹想临仿后人镌刻要须作古人佳帖想否则瀸染其失处大谬也如糢糊溷杂乃剥蚀误之挑踢狂肆乃俗学改作故凡仿一代人书须致此心于彼时风气中始不失汉魏晋唐规范不然名为学古都成杜僎即使成就不过宋元波折而已
　　本原来歴为上支分末流为下不知本无以下笔不知末昩于使转务上则不情甘下则不典
　　学一家书知其好不知其恶学诸家书好恶了然矣知好不知恶亦能进徳不能省过好恶通晓徳日进过日退矣
　　落笔偶侧不宜更侧遂成邨鄙使转误重不冝更重遂成粗俗引带偶离不宜固阔遂成脱落偶粘不宜固着遂成秽垢缀振救处偶大者不宜益其大作赘疣偶小者不宜更贬小如乌有左右相顾处偶然参差不宜更逺遂相龃龉偶然透错不冝更进遂相纷拏
　　无意而得处不可认为邨鄙自然而成处不可认作粗俗抑顿挫处不可认作脱误散诞不羁处不可认作野狐此皆神逸妙用顾其人如何其造诣如何其作用究境如何未可以一笔一字定其功过也若通篇赏鉴便无此失
　　运笔谓正侧使转起伏纤涩结构谓疏宻短长参差巨细顾盼谓负抱乘承引带谓本体连珠收锋【县鍼露】结束【补漏赘阙】賔主谓有无虚实可有可无来歴谓字义血脉笔意原流体格谓古今名世韵调谓作用趋尚意谓正借古俗义谓古今得失
　　作字作绘竝有清浊雅俗之殊出于笔头者清出于笔根者浊雅俗随分端在于此可不慎择入门一蹉白首茫然
　　绘氏将求名家画谱以难得真本为歉余曰画无谱方得真客曰子言若是那得笔竒余曰无谱乃得竒君所求者竒枝邪何树不吾师所求者竒石邪何山不吾师展转回旋岂惟三人择善在我常论画人物以容貎不同为良工何不宁想交知贵贱间千百异彩皆笔端造化何乃舍真求假认假为真下至并真图不得而専事摹粉本此何异不知书法而师字迹不得真迹而师墨本不得古榻而师后世翻刻下至舍古法而効时人书何异出宫娃大家而恱嚬眉西子愚亦甚矣书画一道因比量详及之
　　字尚筋骨粗矿非骨也齿角耳骨在结构纷拏非筋也爪牙耳筋在锋势一蔵一露雅俗斯呈
　　魏鹤山作乡字从邑世人之效颦者写卿亦邑识者举以诮之余谓岂直一字一人之谬已乎近时后生见具字三画并且字亦三见真字从匕并直字亦匕见处字从処并据字亦処见禸【蹂】字左出并内字亦出见耑岂首倾他山亦倾见有右首屈并左在亦屈之类书法诲人粗识篆体余则以为惟其粗识乃有此误粗识者大谬之端也医道称初知药性者不治
　　刘须谿谓魏鹤山好识竒字讥之曰六经无一竒字不可谓其文章无竒也又见鹤山取篆字施之行草笑其自苦无益嗟乎陋儒浅见一至此乎六经何尝不竒习熟则见其易耳竒字何常不易不习则见其难耳一谬也字体原流同门异派故草书或取于篆或取于或取于真无法不具世人谓草出于真此浅俗之见汉章帝时已好草书彼时曽有今世之真楷乎又如其字草作□天字草作□鹿字草作□前字草作□如是诸文不由古篆何以自解二谬也书道之乐无乐如之至于学古其乐更多不知学乐以苦加人三谬也为学日益古学益甚今不学古古道几絶万古长夜从此而醒寐者不稣反驾无益四谬也儒家云一法不通儒者所耻以儒讥儒独举六经六经而外更无一法乎不然也六经而外尽付祖龙乎不敢也不然而云浅矣不敢而云伪矣浅且伪陋至此乎五谬也
　　临放四
　　放帖不得不记前人笔画又不得全泥前人笔画比量彼之同异生发我之作用变化随疑始称善学若钞取故物佣奴而已即不失形似屋下架屋士君子不取字字取裁家家勿用方得脱骨神丹苟不精熟势必记念旧画杂乱繋心何由得流转不穷之妙求其成就不可得也
　　放书时不得预求流转预求流转不得其形似翻防成卤莽亦不可不预知流转不知流转到底不能生发竟成描写佣工
　　临帖作我书盗也非学也参古作我书借也非盗也变彼作我书阶也非借也融防作我书是即师资也非直阶梯也乃始是学能具此念而作书即笔笔临摹无妨盗比但问初心何心耳若中道而废肝胆未易明白临放法书要明明指出何处不如古人不妨十数改作必肖而后已既能肖必令熟若不能肖又不能自显其不合处而一时惑者则将权且放下宜别作字待后更临更临不似如前暂止三四临摹无有不肖矣虽然此特皮相皮相既熟筋骨精髓自然充裕凡求皮相以自家临放之恶札比照法书凡求筋骨以他人临放之佳书比照真迹凡求精髓以翻榻古榻之异同相为比照凡求神妙以真迹墨本相为比照如此重重参攷如玉石之辨无有不矍然醒悟者
　　放书始不可不拘后不可不纵一于拘不为我有一于纵古法全乖故曲士不情达士不典仿大字作小字欲其拘也仿小字作大字欲其纵也
　　常言仿大作小仿小作大为仿书要诀更进乎此须仿纵逸帖为修整书仿修整帖为纵逸书以至篆真草悉相为用乃是善学善学者师其意不师其迹迹蹂便落野狐中中此魔便是心腹之疾去之极难虽有箴砭无补毒螫此无他从学力来方自喜不暇舍其故步能无吝心无怪也已
　　仿书胜临摹者心目不敌故也先泛观后硏詧者神皃不敌故也流览得其精神摹勒得其形似得神遗形者髙得形遗神者卑形失易革神失难知为学似倒成功翻顺书法云作字急不如缓虽然有说急则失形缓则失神未可偏废视力去就可以满志
　　仿大帖作小楷才不苟且麻姑坛记是也仿小帖作大书才见力量东方朔赞是也麻姑坛字小而八法具此小可以化大方朔赞字大而用减笔此大可以化小书法至唐始有轨榘可以言欧顔尤称楚楚但欧书无二体故独举顔帖示人顔虽近于方俗然每帖有异与晋王氏父子殊涂同轨置晋不谈何居晋人之妙蔵法于韵可以已力求不可以人言尽故姑置勿论
　　小大互临不特使后日事事无碍且能及时笔笔着力着力则不苟无碍遂为腕中神物
　　阅古帖逐字掩卷如在目前想见此帖佳书在我笔端方能不失若虽能悬想想见此字而不在笔端则写时仍惘然不类
　　古名迹不易得求之金石文金石善本不易得当以同文数本竝观髙下真假自然呈露又须淹贯前人书法然后能校法书否则不无行迷失路
　　阅同帖异刻比量其不侔处得失是非校若白黒方能得力凡翻工之与正本势必天渊时帖或是二刻俱翻通非善本即偶中两是百无一二防须着眼辨之自无水鉴仿之匠
　　书仿正本勿仿副本墨迹为正石刻为副原刻为正翻刻为副前翻为正后翻为副全文为正集文为副可类推也墨石之殊古新之异无论矣至若集古误人人多昧此譬之仿右军而遵圣教者是未始窥见右军者也彼集帖人收拾多字择圆整如其意者填入非不美至殊失晋人风度矣凡行草章法笔法大半借势成形巨细短长方圆流转任其作用是以古人不可及尤难于全局若但捱字成行数画成字亦何必难故曰独遵圣教未见右军者也若评论此帖不必最初佳本巳自百倍新刻何乃置之恶帖之末乎要知割裂之害不浅耳至若新帖之恶谁不憭然故可畧矣割取之弊岂惟不见其失世人反以为善者十室九人此古今大梦不得不详言之在儒为乡愿在释为天魔又谓之相似法相似法最难袪遣者误称春秋责备贤者不知经恉者也善恶显著何烦备责畧可言矣
　　临仿须用榻本把翫须用墨迹人一家言不无出入而气象自如凡帖一经摩勒败笔故少而自得真境索然矣至若书家新炙便是庄诵坟典百千徧后妙理自出字字言言皆我心髓不似因人成事受人指纵者比论也
　　刻石能振救书家之败笔者此其小补而有大害事处何也善学书者多于败处为功始见名家脂髓一经改缀虽若无漏瞒人多矣不特无以求作者用心真境亦巳索然至若集古诸帖则又后人防择多帖中方圆平直合法者而加之整顿全是后人作用非不淳正晋风埽地矣余是以于圣教兴福等帖每不喜观
　　不见真迹不知妙境不观古刻孰辨败笔
　　临摹法帖不必字字趋步泛览一周觉有得失便握管儗作伎痒不已然后再阅防心处喜不自胜或依仿结构或顺其波折而为之再四再三不得即巳三四仿阅妙迹自呈十数翻摹古人败笔亦已不掩能辨得失败笔皆我师资
　　往见学书人于近代名家无所不学于古法帖反覆茫然即稍知仿効不过浮慕几字几笔遂肚【土】馔改作附名某家体法大可怪也
　　临仿法书始而髣髴不必拘泥拘则难成而易倦数临不得形似然后细阅古帖求彼好处求我恶处参照相左在于何所逐笔逐画依曲効直详细描写一字不似不已一笔不似不已如是数过字字记忆笔笔不忘至不用意亦不误时然后宁念自已笔端自有一得意佳字在我眼中矣心手相适古今不倍书乃淳雅为我之物矣既得则须求熟能熟而后任意纵横小大损益无所不宜故曰得意不循此功而但拘拘为之不过书奴则见书苦未到此境而莽莽为之遂作野狐不知书乐家承旨云夏月据案作书可以忘暑胷中自有清凉炎熇自是不敌
　　凡学书时一笔不可苟且一念不可他移移即苟苟即鄙俗俱出鄙俗成熟法器自逺书逺于法古雅二字一生无分不可不慎从不苟中生纵逸始得佳字否则总令艺成时露鄙野试拈古今髙下名迹虚心较量何常不悬如日月
　　放书有二病一不知去取败笔効颦二未窥人长先求人短二者皆非也学生初基笔笔趋承无论矣稍知去就对帖握管趋其所长弃其所短苟胜前哲何乐不为如不可及随力改辙数变不得然后回观前人工拙具现自觉恍然不患不到
　　好竒之徒毎効古帖中怪异结构未始不自谓有本有原及攷校法书众刻罗列始知大半石剥墨残翻工巧饰造此丑态工匠过十一効颦过十九回视怪妄之书如屠沽儿厠羣贤中可胜愧恨须实见得方可下笔常歴指古今翻摹诸异同得失别详他谱不能尽録放帖先学他妙处自是不勌自书先革已恶处自是不窘处长故正法因病设药不若拔其尤为易遵
　　临帖得手处自能防心如书法所列某出于某之类初基人读之大自不解正如水木芙蓉动植防干人研钟馗一皆殊类齐名以至数种海棠同谓名花一茎茄的分条良药或取于姿态或求其性情是乎非乎终成物是以牝牡骊黄求骨法者视同一致也否则总令逼真不失故步遭逢识者皮相何有焉
　　俗人评书但问笔意学者评书但问帖意未免各中一魔作用在笔鉴赏在帖虽然受病故自有重轻也苟为无学被人指出丑态能不辟易千里
　　初临帖时求其逼真勿求美好既得形似但求美好勿求逼真
　　仿书与临帖絶然两途若认作一道大谬也临帖丝髪惟肖无论矣仿书但仿其用笔仿其结搆若肥瘠短长置之牝牡骊黄之外至于引带粘断勿问可也若留心于所不当留枉费一生力气皓若太阳升朝霞灼若芙蕖出緑波于美人何有而逺近皆以为比固知人情在阿堵中
　　引笔聫贯处不冝粗浊不惟不雅且于义不通何也本无之物非所当有况重取妨正乎无已上引可浓下引必淡行笔时贵宁念起笔处无停思宁念或重不停自轻势所必然也榻本中或有反是者皆钩刻之过剥蚀误翻须以意逆勿为器使
　　永兴用笔善圆如鱼浮雀跃矢落丸流不善学者翻成木勥分崩脱落矣率更结构善方如飞甍镂楯檐牙交错不善学者遂作布马排筹折钉斫橛矣
　　临仿不能悉摹切以彼有得失我有去取不得不然耳因以彩色识其旁自佳帖全仿外一取汉魏晋韵度法则二取竒逸巧构三取有异通俗四取烦不嫌其太多简不避其太少五取草出于章真由于篆不失来歴六取败笔为功非名家不能到此七取正结构异结构难结构三者得失处八取我之所难彼之所易作我师资九取彼死此活彼譌此正彼阙此全诸刻十取各代名流自署名姓或异或同竒正得失凡阅帖前先转一过阅帖后再转一过大能提撕警觉勿以细而忽诸





　　寒山帚谈卷上
<子部,艺术类,书画之属,寒山帚谈>
　　钦定四库全书
　　寒山帚谈卷下
　　明　赵宧光　撰
　　用材五
　　偏才擅场如真楷篆不能兼善者无论矣即器用亦复如是有善用败帚者有必须佳豪者豪之刚柔人各异取苟所遭相左即所造殊功此无他心手无权耳能权之士无所不宜权正兼济斯称大方
　　昔人言能书不择笔有旨哉择笔而书笔也非书也雅士不为
　　不择笔者谓取舍非谓作用兰亭得之败笔是矣笔锐宜法方笔頽宜法圆则又不能不择笔也米老自攷云臣刷字而每以书自儫此老能得不择之恉欤
　　书法云学书不须佳笔须佳纸用恶笔使后不择笔用佳纸使后不慑似矣未尽也择笔则事皮肉而忘其骨纸疏则墨走不堪留笔即有善思无从自见即有丑态无从自攷余故曰笔致佳不妨纸恶大病近代名家有以糢糊相掩自蔽蔽人者大谬不然也
　　用败笔学书以见字不在皮相而在筋骨脂髓须善豪作字以见字不可苟且勿以拕泥带水慲人二器兼长乃是杰作
　　恶笔无妨恶墨有妨恶墨可恶楮不可三恶尚可词恶最不堪也而世间不免无地可逃
　　搦管要如弄丸使圆转活泼其机自熟作字之顷任吾指使无论作字未作字时时时作一物在吾指端流转其学自进
　　未作字先管欲不死巳作字顷指却不活活则成字无骨大病也
　　书法云腕欲动而指不知谓小楷可耳若作篆署则又不然篆法圜转相续处若指不转锋何粘续
　　正锋全在握管握管直则求其锋侧不可得也握管衺则求其锋正不可得也锋不正不成画画不成字有独成者乎鄙俗审矣
　　正字全在用腕用腕似难而实易管直则求其用指不能也若置腕使指蜂腰鹤防籧蒢戚施丑态尽出唐已前得法者多无论矣宋已下惟米氏纵横正锋然不能袪籧蒢之病彼能因病投药不能药于未病之先得之目不得之心是以不偁上乘
　　晋已前借地而坐书必就防楷书就几几广不过四五寸修不过一二尺惟天子玉几广尺二修三尺耳故悬掌不期悬而悬正锋不期正而正又按古人作字不甚大小至大不过二寸至小不过五分题石则稍大如坛山绎山之类署书则就版而题可以任其广狭否则防间无可大之道也即张颠素狂亦就屏障始可纵逸成草巳非古法今之作者须先定古今器用始可作古今字体
　　悬掌故古人之顺境今人之逆境也自唐巳前虽有隠几聊借掎阁而已后世巧作台椅安逸自恣少而习之不知身手死矣及长而后知书法将革前非心手鬬逆反称甚难苟能于小时始入家塾即斆正法何常不顺更有何难
　　用笔得之锋杪纤而不文得之笔根涩而不韵故濡欲透豪运毋竭墨不纤不涩始合雅道意在笔前者岂惟运笔之顷即濡翰而前已具全意世俗取纤嫩为合时誉麤涩为古雅者皆漫兴喝彩而已
　　书法言执笔法凡作楷离笔头若干作行书离若干即不必详其离豪离管之异然与其过近宁过逺与其粘案宁虚掌以至与其浮动宁坚执近有不知书者誉一名家云无论其书之妙即观其作字提笔指间若无多重也嗟乎左矣无论古人掣笔故事与夫后世铁管学法两重公案但腕中无力必不得佳书总令成就不过苏眉山赵呉兴媆弱防笔恣态媚俗之书耳岂上乘乎呜呼不善誉者誉亦毁矣
　　作书须能用材无使材屈无伸可也常谓懐素诸草帖疑今之笔墨非复往时及得燕中所造水笔与砚栻知必此器为之每用作字甚适也近有西呉王生脱格造笔南工几欲废北一时名流亦颇知善但莫悉其合古法耳有一名士反不善之恶之特甚一日过我作书余曰独有王生笔不称君手奈何无已姑试之喜曰大良器也索数矢而去异日相晤乃云前笔独所用一矢耳余皆弃物余因叹息可怜谁诉昔宣城陈生其先世为右军笔至栁学士但取其常品最者不收何待今日哉因讼笔冤而録用材法于左笔墨未合一冤墨水未入二冤楮笔不相发三冤笔不圅字四冤客豪未退五冤急作未舒六寃多作透弱七冤任器不任指八冤滞墨胶涩九寃埽墨旋锋十冤冤不可极姑识十端
　　秦相碑狂僧叙纤瘦不弱浓润不腴知古人多用水笔法在腕不在器所以妙也作篆时每阙此笔颇觉不便造笔合法全用耎豪故柔而不弱能大能小且能经久法书碑帖可想见矣而世之俗子翻指为恶笔者十常六七大可怪叹
　　重为诵冤作毛生百戹疏凡渍笔毋论巨细必濡过三四分已上始能尽豪之才亦能任指之用俗子略濡分杪全欲使器供其妍媚亦可丑矣一戹也书后墨胶不令洒透二戹也晋汉已往砚用池唐宋而下翻作陖阪甚至心遂令笔锋带扁或岐而二三者有之书生不觉其病故字皆侧锋及乎阁笔重书归罪于笔三戹也醉饱肥鲜汚口吮豪令豪卷缩四戹也向日豪开五戹也蜂入管耑失于墐塞六戹也因不知书法遂不知用法埽而不染七戹也疏砚八戹也灰墨九戹也稿纸十戹也十戹十乖百戹具也
　　濡墨宁赡毋窘用可大之笔作小字笔为我用字为我作用不可大之笔作大字我为笔使字亦笔成
　　墨欲赡勿尽用沈笔欲和勿尽用豪腕欲劲勿尽用力指欲活勿尽用转目欲専勿滞方所意欲完勿离锋杪是以作书墨须有余故古人晨起作墨及用墨时墨稍过字便丑有余墨而不用乃得佳书余常有言防墨须奢用墨须俭渍笔须深用笔须浅
　　墨傅其笔笔傅其字字乃成形墨浮于笔笔浮于字字乃神妙墨不傅笔笔不傅字不成形矣傅则支浮则赡不傅窘矣虽然赡不尽其材也尽其材病过于窘书法谓之墨猪余又谓之书道涂炭
　　用草书笔作楷具眼者不昧以真书笔作草能者亦乖俗人反是者其中无主聴令于笔耳聴令于笔尚可谓之书乎
　　余喜作草篆以续飞白之脉其任率自好若谓前无作者或诘之曰大小诸篆何有此法既谓之篆惟古自遵何得改辙余曰有说凡事取真不取假用实不用浮贵自然不贵勉然大小篆书必有大小篆器今器异昔何堪効颦必如昔书势必虚假勉然而后可子言故是但须出之将军未作用前而后可如以将军笔作丞相书吾见其难为矣古今兴革故有不可知者子姑执笔临楮然后破我未晚也
　　作晋汉以上书不特今时强笔勿用必资媆豪柔颖而后可即墨须如桼纸须如皮研须如盂掌须如木鸡一物不称终作时俗之书而已
　　书法云学书宜恶笔使后不择笔又云强纸用弱笔弱纸用强笔二说并后世人语也案前人帖初无强笔所谓恶笔乃败笔耳亦无弱纸纸之疏弱皆后世俗工所为宋以上无此法况晋唐乎试探稍古名帖求其字画虽极纵逸处用笔无有不圆熟者结构无有不了然者即于锋交墨互中未始不森森楚楚果恶笔弱纸而能如是乎能书不择谓鉴赏非谓作用也强弱相济谓救时非谓相须也但垩帚飞白古法莫后世想成而以枯笔燥墨为之者是乎非乎不可知矣是则弱纸便于白强笔便于飞就世改辙古法疏矣
　　强弱纸笔遇此器即出此法苟非我之长伎亦须改易辙以勉就之不然指器相左心手不符即不成书今时弱纸满天下要知古人全是强纸全是弱笔世俗不善用遂谓过滑过媆不堪着墨者因指间无有骨力将聴令于器耳若胷中有个佳字心能役腕随在得意即使与古人弱纸亦自无妨况强纸对名手乎外境皆牝牡骊黄何能碍我作用
　　凡强纸用墨使墨有余浓墨用笔使笔勿竭饮墨如贪吐墨如吝不贪则不赡不吝则不清不赡可不清未可俗最忌也
　　纸有三品之异量才施用一古佳纸如宋经笺髙丽茧之类二宣徳纸泾县古干之类三则满世间疏漏恶札是也上纸须用古作法中纸随意皆可下非飞白稿草不能就其犷劣也
　　弱豪重墨轻用得佳书轻墨重用其书恶轻墨轻用其书纤重墨重用其书俗强笔轻墨轻用则不腴重墨轻用则不润轻墨重用则犷而离重墨重用则粗而俗四者无一可者也是以古人必须弱豪
　　握管之法有单钩双钩之殊用大指挺管食指钩中指送谓之单钩食中二指齐钩名指独送谓之双钩胜国吾子行善单憎双试之果騐单则左右上下任意纵横双则多所拘碍且名指力弱于中指送亦耎怯矣小时习双今欲改之増我一障详说以示初习书者凡单钩情胜双钩力胜双钩骨胜单钩筋胜单钩宜真双钩宜草双钩宜大单钩宜小
　　描字不必憎恶楮塑字不必厌灰墨若运管舒豪恶材絶不堪用矣不惟腻涩难于使转即对之败兴宁得佳书常戏为之语曰靠笔成画恰似描样靠墨成形何如塑像二意似殊总之一致临池抚卷到此自知
　　晋唐宋三品研式笔锋功过所系不特为石所使亦为墨所使也池墨阿饮笔不及阿底而墨自足陖阪锋石半箸心则二器全相挹取乌得不扁且岐乎必如俗儿埽墨从事卷锋向楮尤为偾事
　　钩帖防刻二人先与讲解数日然后下手更取其所钩所刻之字对按指其得失一指用笔正侧锋次指一字负抱顾盼形势三指连字引带四指毎行起止不同【或曽经割动之帖可以意裁】五指主客失所败笔【或本帖原作败笔可以意裁】六指写字名家人人具有得失不得以我意改同之七指唐已上帖不得改媆曲纤巧之笔失其时代八指晋已上帖不得改时俗通行之体乱其来歴九指疏宻不得改移失其避就十指挑剔不得溷晋转唐折殊法十一指不得失晋人圆转逸韵十二指不得失汉魏章草古涩妙境
　　工人能刻绘事未必能刻文字能刻文字未必能刻名家善书能刻名家善书未必能刻古人法帖能刻古人法帖未必能刻同本异摹诸搨刻同本异摹诸搨工拙必露矣
　　评鉴六
　　昔人言善鉴者不书善书者不鉴一未到一不屑耳谓不能鉴者无是理也果不能鉴必不能书
　　阅名人书须具有只眼不然未得其佳处先蹈其败笔効颦之态见之欲呕是则不如无学翻有一分自适处古人书直是气象不同晋汉帖无有晋汉人气象即知是伪故旧帖虽非善本自有作用新帖虽极力揣摹直是弃物何也出自浅学之手不知书法为何物直以俗笔厠古书分明别造一个宇宙何取于古帖乎
　　凡字收锋増美者防稽以上也收锋补过者大令而下也先哲言求妍媚于成字之后大令所以去之更逺字有三品曰庸曰高曰竒庸之极致曰时高之极致曰妙竒之极致便不可知不可知其机甚危学足以济之识可以该之则超乎髙妙学识不足以该济而但思高出人上者野狐何有哉虽然吾又恶庸庸人趋时作世俗事业便无出头日佛法中学道人宁落地狱不愿畜牲近之矣曰宁恶毋庸有说乎曰有恶故自儫唾骂者载道自然有日自觉其丑态庸俗之作甄别者世不多见十人九人赞叹其美歴世愈久庸根愈深落此深坑何时出离
　　画后策竪后打谓之能品策如马头打如鹤防谓之俗品不策能蔵不打能正蔵不頺正不锐谓之高品随势而施无所拘碍谓之逸品若乃皮相飞黄野狐骨骼者怪妄自不能外掩可谓低品是以书法不道世多蹈此故稍及之【名义具书法中】
　　古人法书篇有篇法行有行法全字有全字法半字有半字法一画有一画法一有一法是以名帖只字半行不可蹉过近世墨客以画遮以体遮画以上下文遮一二字以通篇气色儫逸遮却一生丑态尚可谓之书乎其最下者借佳纸浓墨掩其拙笔或以笔势波折掩其谬结皆书中穿窬之流识者耻之
　　古书佳处在方圆斜直不拘绳检今人恶处却与古同古人胷中自有个佳字任其所施耳今则不然上者只记臆古人成按下者以无绳检遮掩其拙以糊人耳目谓貌则同其造就处天地悬絶
　　名家书法满亦佳空亦佳长亦佳短亦佳端方亦佳衺倚亦佳方圆平直无不宜之后世俗书缩大为小瘦为肥一字字弄作团团无有潠漏逐字观之非不端楷却増一团俗气
　　整顿之失即智永亲家法作千字文懐仁博采真迹集圣教序已自磨砻熟烂况其下者乎虽然二僧释子也法如是故何乃文人墨客不师其全体作用而师其整顿一门正似盲儿摸象耳者谓象如箕摸象尾者谓象如帚乎
　　集古诸帖岂惟修改误人即其顾盼起伏略不可得矣名家作书行款上下尚不可移易况集取强合乎往往见移行诸帖行首无故而来行末无故而往甚至强割聮丝意义失所不知者效颦从事已自可憎集古比之移行又天渊矣
　　集帖之取圆整有不得不然者失势故也凡观集帖又须縁情欲定其罪罪在乱次不在取圆
　　古人笔锋纵逸处翻摹诸人十九收敛圆整十一扬波怪妄一时俗一野狐皆畔于书法圆满故是正法逸兴乃其权巧初学者可与正未可以权虽然若不能权不知书者也即能权而补缀从事谓改过成功可耳若恃其后笔即非上乘大令且以受嗤岂惟他人
　　字以知好恶难别他人好恶易别自巳好恶难识古名家好处易识古名家恶处难识今无名人恶处易识今无名人好处难如此识得如白黒不差方是识好恶此无难多看法书得之矣
　　皎皎而好为好书溷溷而好为恶书翩翩而好为佳书莽莽而好为野书佳好故难野恶何难不知媿何难知媿斯难
　　后世以笔锋掩书已自俗谬至于近代又将以墨汁掩笔大可怪也古人未始无之此偶然落笔浓淡失所谓不伤于书可耳若借此遮丑法果如是乎譬之残印章烂画片折足鼎阙池砚妙处不在破而在全去其妙处独取残阙识者喷饭
　　世人多谓余拙于真楷故作篆书名言哉真堪药石乎惜未悉余病也余故贪夫常谓遇事不见根氐宁不学书法言作字粗通篆法因此一语每为致思篆无粗通义粗通即有俗恶二魔投手腕中竢得我便矣此无他后世知见善机不熟俗习易染耳有心书道必从顶门着力字之必篆犹学诗者必熟读三百篇作文者必贯通九经正史不然皆野狐也余之作篆者书之始也不作徒者未究其终也世之讥我者但知用字之终不愿闻横直拂从何处来从何下落故余之不作真楷功未到耳世之讥我似矣但卤莽横加故曰药石哉未中余病请以此良剂自灌肺腑毋令俗魔中汝膏肓余无世资习以成性以至作字岂惟不能随波逐流即唐宋而下却不喜效颦是以每受世嗤有见作飞白者曰象道士画符有见作古文者曰如武夫戈防有见作小篆者乃始解頥曰写得太平嗟嗟何俗眼之局于一边更不放开咫尺哉心目都在胷中牝牡骊黄何闗千里逸足且道士画符何者非篆体立戈持刀何者非心画余作书时因文定法故不泥者有之顔鲁公家庙碑方朔赞诸法书帖恉义各别徒尚尒岂惟篆籀而无其说乎悲盲儿摹象作法书全帖见谓字从胷中取由内照能解于此始可以得二王署名千变万化之妙不然妄谓二子好怪者此正无耳目人也请借古人皇缝虞学士马尾合其两眼他时有目者出出与共赏子建云文之好丑我自得之后世谁相知定吾文者邪至于今之世岂惟好处人不知其得即丑处亦不知其失也成败横于衷毁誉梏于外评者不得其实聴者莫之的从未曽实用一翻功夫总之梦中说梦人之用功而不知者有矣未有无功而知者也知而不能言者有矣未有能言而不知者也
　　后世书家恶态百出有巧为波折以诬人者有倚此糢糊以浑人者有故为丝曲以媚人者有率其粗矿以欺人者有任其放纵以淩人者皆不知书者也果能此道所谓名教中自有乐地可善取之勿遗开眼后慙愧好古不知今每每入于恶道趋时不知古侵侵陷于时俗宁恶毋俗宁俗毋时恶俗有觉了之日时俗则方将轩轩自好何能出离火阬
　　不见古人书不能洒俗不见今人书不能袪妄
　　问如何作书曰画得出讨得出撆得得辏得便是书法真能有得自一至十即是法帖或永或图一字可蔽评书不特毁人书难即誉人书亦难尝作书过败笔世人漫然喝彩者无论矣至真认以为好而誉之益令书者媿怍
　　有一友人初作卖书肆索余冩柔翰林三字扁额期得佳书余以其果属意也构思日夕始为下笔览之自觉飞动四顾躇蹰可以满志儿子请留正本与之钩本足矣余取初心□以畀之及后相见畧不色喜稍间曰象道士画符余亦不毁快自若也但戒他时俗地勿作佳书耳
　　友人索余作堂聫聫中有瞑字恶其近冥也以为不祥戒曰幸用俗眠余如其请不惜蹈俗并十字竝作通时小篆一日有一大名士过之见其方整误认非余作者颇称奬及知余书因自饰曰写得太平悲哉世乎就俗用俗何必余书帚可焚矣
　　字熟必变熟而不变者庸俗生厌矣字变必熟变不由熟者妖妄取笑矣故熟而不变虽熟犹生何也非描工即写照耳离此疏矣变不由熟虽变亦庸何也所变者非狂酲即昬梦耳醒来耻矣
　　字避笔俗俗有多种有粗俗有恶俗有村俗有妩媚俗有趋时俗粗俗可恶俗不可村俗尤不可妩媚则全无士夫气趋时则斗筲之人何足算也世人顾多尚之目为通方者有矣此以恶紫特甚须痛惩之
　　近代善刻如遥望美人未见不好及观真迹如觌面相对大半可憎矣古人墨本则骨骼筋肉一时呈露至于古迹语言举止趋步皆可师资至若钟王张索名世贤哲则风神顾盼千里一息非足迹可到但得遐想未可追踪仰止若何
　　不多阅真迹不辨名家败笔不多参搨本不显镌工无稽遵败笔效伪镌都成一笑
　　学者稍知字画即弹防好丑及至法书在侧大半若罔闻之书法在笥全然不知何物甚至临摹步武亦但恱在近代时尚俗体而已何怪乎叶公好龙哉余是以断彼沈梦中人也书家而不酷噬古帖者皆是也即好矣而又但能视若翫器以至翻其题跋摸其剥蚀攷诸证佐以騐真伪而低昂其货值者一皆茫昧于此道之徒勿论可也
　　评论防工古以不失体为高手今以不失笔为高手不知者左今右古大谬不然也笔可自取体须导师试揣近代江左诸人何人不能巧弄笔意如花似栁描成一段春色至于结果收拾无所措置矣是以古人之结构体裁揽其妙境真有不知手舞足蹈之快若夫锋袅鲜妍不过漫然称赏而已岂可同年而语哉
　　阅墨刻如十六观经之象观真迹如佛观若亲炙名家濡豪运帚则是开眼合眼大圣晛前如羮如墙芳轨不逺傥逢伪迹等视天魔必不为所娆乱具有正法眼在古帖糢糊者翻觉校好何也防工那得无漏丑不呈也善学者得其好处我自不糊涂不善学者认糢糊作一段妙境谬矣更有以糢糊糊人耳目者此非士君子所为小人伎俩耳诈矣不知者谓字既糢糊掩则通掩露则通露何独丑态不呈大抵翫帖人必稍具鉴识古帖骨格不失而我胷中自有佳赏快心处以意逆名家法度是以但见其好何疑乎所以董人只取明爽稍涉糢糊畧不流目常戏为之语曰取帖愈明其人愈昏阅名家书须识其来歴古帖无论矣如吾呉文氏父子待诏出于太宗而目为右军者是其血脉也掌故出于藏真而目为襄阳者是断其源流也评者过犹不及皆非是
　　鉴赏法书之乐声色美好一不足以当之翫好虽佳无益于我惟法书时时作我师范不可斯须去身常谓博古之士而不好法帖是未常博一古善书之士而不好法帖是未尝写一字名家亦有但贵墨迹而不贵搨本者此正不知真好者也墨迹故佳不可得而善帖为稀世之宝矣善搨又不可得而常搨亦为不可阙之物矣即使其家多蔵墨迹或一帖不具则刻本终不可少也如是鉴赏方是好古方是知书方是识去取方是识好恶不然皆浮慕也
　　米黄诸君鉴别真伪凿凿不爽所赏诸帖即不墨迹亦必善搨所以如别白黒今则不然后出诸碑大半摹失真无论好处弄壊即恶处又多为好事人修饰遮掩以世目真伪几乎不可辨矣故寒山法书集特设后出续帖自为一类窃比释典中单译经不与入重译蔵恐未免亥豕疑以疑
　　善鉴者取书忘笔取笔忘刀取刀忘绢素楮墨即取绢素楮墨者亦须忘装潢色泽而后可不然尠不为所乱惑
　　仿书知其好处固要知其不好处尤要败笔人人不免名家即不过差少过失耳善学者取其长不善学者兼其短何也无真鉴也至于不经事少年惟败笔是效何也败是我家故物不自觉其易入释家所谓熟境易于渐染苟能开眼痛惩何难但恐大梦中翻怪人推觉此最难治
　　法书七
　　汉人书不期合而合晋人六朝能以不合而合唐人造立许多法度宋以下尚能造诣于法元则标致用事抑末也世人趋之可怜哉
　　求帖先寻古文篆始可以窥章钟閟奥得章钟而后可以别二王优劣优劣浑浑勿与说书
　　晋人法度不露圭角无处揣摸直以韵胜唐人法度歴歴可数顔有顔法欧有欧法虞有虞法虞实近古而返拘欧似习俗而入妙顔则全用后世法矣其他随人指纵不足道也
　　晋人以无意得之唐人以有意得之宋元诸人有意不能得今之书家无意求亦不知所得者何物
　　不学唐字无法不学晋字无韵不惟无韵且断古人血脉不惟无法且昧宗支家数谓晋无法唐无韵不可也晋法藏于韵唐韵拘于法能具只眼直学晋可也不具只眼而薄唐趋晋十九谬妄
　　时书之于法书分明别是一重世界时帖之于古帖分明别是一重世界搨本之于真迹分明别是一重世界泛尝名家书于第一流书分明别是一重世界不宁惟是即一人之作平时书于得意时书分明别是一重世界学者翫法书必如是重重互案等而上之等而下之无不烛照数计始可以为鉴赏之真如是赏鉴其书必进迹不从心者亦或有之至于雅俗当前水镜之辨如莸苍素必不为所撼摇矣
　　善帖遭庸工良工逢伪迹虽皆恶道然亦不皆空过也家藏木本十七帖粗恶异尝然而晋人笔意十存八九者此善帖遭庸工本也他石本字故可观晋风埽地矣此良工逢伪迹本也具眼者自能甄别定其取舍尽成良药若无目握此各中其毒好而知恶恶而知美可以此言进
　　有识之士直教钩帖人倒本从事宁使失粘骨力形似故在也即不得前人妙境亦不杂后工丑态苟能不失形似伎俩足矣其神情庶几自取若后世丑态一入腕中即百翻洒拂未必浮尽何也用后世耳目着后世皮相气味易于相投一染难革势所必至常谓熟境能熟生境能生非祖师不能道
　　晋人行草不多引锋前引则后必断前断则后可引一字数断者有之后世狂草浑身纒以丝索或聨篇数字不絶者谓之精练可耳不成雅道也淳化帖第六卷首帖蹈此失无论善恶其伪可知至若悬针用之絶少后世妄书一篇数见者不特非法望之可憎
　　我朝已还吾呉以书画甲天下至于今日家至户到夫人而能握三寸管以自好车载斗量不可胜算惜乎一皆因人成事不似前朝诸公自立门户不媿古人者流也常恐易世而往埽地尽矣画非吾事书法一道可不补前贤未发之蕰以冀同调友生相与上下其论为不刋之典乎自已作字每见其情阅他人书宁无水鉴士衡所谓葢所能言者具于此云
　　顔真卿骨力有余逸韵不足方朔像赞取资右军晋风稍有存者当为平原正书中第一帖褚遂良志在妍媚古雅罔闻唐三蔵叙比量集王帖如伎女之竝宫娃蒹葭之倚玉树非其伦矣畧无唐家气骨敢望晋乎别论可也顔伤于方褚伤于圆虽然顔氏上达褚氏下达栁公权亦褚辈人也
　　智永千文学右军其妙在圆而晋人实无此圆真卿画赞学右军其妙在方而晋人实无此方孟頫一生学右军妙在烂熟而晋人实无此烂熟过庭一生学右军妙在疏旷而晋人实无此疏旷其他或得其端媚者而非晋人之端媚或得其狂逸者而非晋人之狂逸岂必后人失策巳邪即大令遒迈巳自大去乃公懐仁拘束亦且翻累本体况其他乎
　　余论书极致少所许可如篆断自籀斯真行断自羲献分断自钟梁狂草则古今无有无疵者人以为过举曰即子书佳未必如说子书未佳空言何补则将譍之曰二典三谟夫人能说尧禹汤武未见其人如以不尧禹遂废谟训有是理乎言之无当谟训亦疑如其有当宁问谁口
　　钟王竝偁钟以格胜王以调胜晋唐嫓美晋以韵胜唐以力胜格力名近品位殊絶矣晋韵独冠古今自足千古骨似稍逊力足以扶之后之学书者不得振救方徒事妩媚态流而不返法书何有哉
　　好整饰家书故是雅调而意兴每为之塞永赵欧顔是也好狂逸家书故是妙用而气质或随之壊张素米黄是也
　　篆必秦汉秦汉而下不取真草必晋唐晋唐而下不取人孰不曰已所不能何以取信余则以为此必恶闻谠言之徒距人千里之外者言果未是直置不必相诘言而果是何嫌出之能不能之口桥门说书未是周孔而聴者三千法座谈经何常活佛顶礼万众立言立功本是三途何妨兼称千秋不朽
　　览晋唐而上法书惟恐其尽何也取裁多也览唐宋而下旧迹欠申随之矣何也兴易尽也虽然未阅书法之徒未可与此言进
　　具只眼者方能辨墨本法书古刻贵在能改削败笔今刻贵在不许改败笔古刻即非名家亲自箴酌必其工人实解此道然后下手是以去败笔是贵今刻无论工人下劣即当代书家亦谬自谓但取笔意飞扬而已自己本无真知实见是以一经改动即不益其丑态便翻作刻工之书漫然泛观兼有浮议可以一粲
　　放书得佳帖故善不必佳帖亦善但后人翻刻失真者不具只眼未免有所累耳佳帖无论矣不佳本亦善何居凡古碑剥蚀及摹搨不精者其锋锷浑浑不清学者以意求之苟得形似自觉妙境及后获遇真迹或古善搨本比量前此所学合则恍然自喜乖则惘然自失乖合之间皆大师也若无此误未必能生稀有之想短长结构故有定法若巨细断粘必取名家真迹始可为法若临本墨本虽形似具在顾盼起伏大不然矣未可据以为师法也先读书法具有成见则真伪临搨皆我师资
　　凡唐已上墨迹十九伪书虽不可不仿尤不可过仿不仿则无本过仿则不特効颦败笔并伪人漫兴俗笔都入肺腑大害事也诘者谓十九黜伪不以过乎余曰试案圣教诸帖摹集而成校之通行晋帖巳别是一类何乃当代好事家收蔵重价之帖畧不见有可喜可愕人所不能及处至于重摹入石者遂与世俗通行恶帖无辨亦有出自名家手勒者虽其字画遒媚而又畧无晋唐气味矣敢望钟王流风遗韵乎是以余谓好事家宝蔵墨迹以至万嵗通天所进唐摹晋帖之类即不必亲炙旧迹已能悉辨其伪矣诘者又曰借使古今彼此文字不类乌知子见为真彼见为妄乎余曰世间法书何啻千百以多证少就常黜变万不失一
　　凡剥蚀碑刻榻不如石何也纸面不全碑底具在也是以名家遭逢古碑作希有想坐卧其下目不暂舍实有不忍舍处三昼夜留宿碑旁吾以为尚速
　　石本木本具有得失凡刻石钩墨一失填硃二失上石三失推凿四失至于木则四失皆无独易于因頺使锋芒早失不成佳赏耳识者殆不妨领防其妙也至若版伸缩石不动版工粗碑工细版工愚碑工慧版工轻易碑工慎重皆石胜木是又天渊然而善知书者即不过牝牡骊黄何伤神骏苟能版得良工搨得初本便须逺出石上阁帖亦木千缗不售夫复何疑
　　校讐法帖大能速化即使伧父若详校一二名帖未有不爽然生欣厌者其笔墨肥膌引带断粘顾盼乖合起止来去各有得失若其结构权正笔锋正侧虽别详之而校讐时尤一佐证
　　常阅时俗恶帖出于近代名家名手纸墨搨装皆精絶无不啧啧称赏余唾恨挥去人言或是原帖非真有之其摹刻妙絶非大高手不能余曰止见其恶耳作此帖者非伎低即眼低非眼低即品低耳不然宁肯善伎就此恶帖误主误人先已自误何所取之
　　客以余憎圣教诸帖为过曰岂以结集者多补缀杂厕乎亦太难为矣曰非也即字字羲之非羲之矣曰何故曰取君百篇割集一首犹然属之尊作肯认取乎客曰通篇则非句字还是曰句字说诗何异笔画取字以笔取字此最下乘君谈下乘吾不敢非子矣客爽然自失常憎篇韵浅漏墨汚板阙别列字様大为可笑无论矣名家摹帖亦多有之如得之为□□问之为□□中之为中□贤之为□□日之为□□事之为□□□足之为□□□类渐草渐省遂至不知来歴反以全体为怪耳此谬甚也或见古帖全文反删改就俗此其可笑比之篇韵坌比丘何如是故行草帖中每有欠笔或未必是所释之字阙疑可也若据以为实是效颦耳
　　后世名家即不可师法然亦各有所长无以一眚掩众美人自取裁可也苏氏不文取其任率米氏不雅取其任放黄氏不精取其任野蔡氏不古取其任时米最蔡殿锋势正侧自能呈露其短长非我雌黄上下其手口近代呉中四家竝学二王行草仲温得其苍希得其古征仲得其端履吉得其韵一于苍则芜一于古则野一于端则时一于韵则荡四者皆过也能渐其髓四病皆可勿药而治偏则无有不为膏肓之患者何谓髓处其中以润泽四肢如心为王百骸聴令内有所主故变化不穷非若后世集于一家而不能化或效颦杂态以相惑识者见之几乎欲呕
　　书道与时高下古今未暇为之品别亦陈言具在无竢添足国朝独钟于吾呉又同起于武世二庙如祝文王陈四君子者后先不过一甲子中尽一时之盛前乎此者犹之舜禹周孔未生之初未始无圣善要不能担当一代师表无迹可求耳京兆大成待诏淳适履吉之韵逸复甫之清苍皆第一流书何后世求全漫讥祝野文时王拘陈纵将槩千古责备一人非公论也谓祝得魏肉文得晋腴王得晋脉陈得唐宋而下筋骨惜乎不及头目髓□如是判断便不能为之曲蔽矣若前朝二沈后代两文以及徐李呉黄各擅偏长雁门亚祝姬水亚王其他非所比论矣
　　了义八
　　常梦与人论字法忽见持字彼人不解余于梦境为之解曰乃古人作文字之本体释为持字凡文字以一笔持之譬之文词犹一篇中之正义一聫中之眼目也其变者若众横中一直稿草中悬鍼之类又若众长独短杂侧加又其变之竒者未可以绳纆拘也但安此一画意在笔前宜长者墧乎其长宜短者墧乎其短但不可欲短不短欲长不长严氏弹诗所谓拕泥带水便不是诗论字亦然
　　正法以一笔儋之有二笔儋之者变也如辛二字辛字以下画儋其上二画必缩以让其下若上画先长则首尾不称矣字以上次画儋其下二画必缩以让其上若下画亦长两大不胜矣宇宙二字宇以五儋宙以三儋可以类推
　　书法详言永字八法似未得其腰领也凡字不出五法上有上法下有下法左有左法右有右法中有中法是也一言蔽之者都防是也作十分字都防在四五是也至其流变不可胜纪汉有汉法晋有晋法唐有唐法一代之中官家有入院体学士有金石文作者自得之至若一一画殊形变皃或上锐下圆如瓜子或起止流转作凝云或作横画或作直竪有掷笔得者有钩锋取者有刺而得者有打而得者有拂者有引者凡此之类无所不冝随宜措置借势成形自有完局必如书法所言则依其使转而后谓之书乎如此则不特百家同轨万手齐匀已也设一人之书字字如此画画如此如此总令大佳见之可厌尚可称文人之书乎书奴计功可耳米芾言蔡襄勒字沈辽排字黄庭坚描字苏轼画字臣刷字五人亦防近一偏欲去此病各求对治之药对治之药不必僊山灵草即就毒药中求自有活人妙用牛溲马孛神医所不弃
　　势从内出者已得也从外作者未得也已得则无论大小短长平直倚侧无往不佳钟王诸人是也未得则临卷结构思前算后其书稍不方正大半体解矣智永孟頫诸人是也
　　化工之妙无论取大作小取小作大亦无论取欧作虞取虞作欧即汉魏可以作晋唐晋唐可以作汉魏推此防意取篆作真草取真草作篆以至取文字作绘画取绘画作山林川泽何常异轨
　　古人学问无穷故作字无有定体右军署名无一同者非有意改作也因其学进不觉其自变耳常与绘画之士谈画但须写景莫须写画写画有尽写景无穷景无穷学尤无穷也书道与画正通
　　凡字先作稿即不得佳书兴尽故也鄙言恶楮即不得佳书兴不到故也乃有不韵之客谓难其事大不然哉未始不勉譍人徒増世间一可憎事何所取之戒勿更作
　　书不择笔乃名家入神妙用如释氏学不曽嚼着一粒米不曽挂着一丝缕苟非此道透彻不能解此大话常状好酒之徒见酒辄饮不问浓淡甘酸醉而后已乃是真好若柬择佳酿即非真酒人也又如好色之徒嫫母无盐欣然相恱昔曽聴此辈人言凡具形体即具好恶相与恱时只想其好处自足动情又如真好闲适人一丘一壑盘桓自不能舍若待婚嫁毕而后游五岳名山此向子尘心未断未可与言真闲适也巢父不必代庖此中真实开眼即能见得真手真文字好恶如别苍素何暇择笔然后定其妍媸乎皮相之人别论可也书家有専攻古人一帖者此骨董匡非书也有専熟自已一家者此佣工调非书也何也妙不在彼帖亦不在此腕骊黄而外方是妙境
　　未入彀繂者作时笔笔用意书成字字无情已入彀繂者作时字字无心书成笔笔有法
　　谓骨胜肉则可去肉偏胜字则不成譬偏于肉而强之骨亦佳偏于骨而强之肉亦佳乃是大方若但能此而不能彼总八法具终非法器
　　论书而言好某家即非真赏鉴学书而言学某家即非真学力以至好篆好真草或独善大署书或独善小楷字皆非真好恶者也果能真知灼见则目中自有佳处任其短长肥瘠雅俗古今无所不可应趋者取于造次间应避者惩于得意处如此了义方是知书
　　识得败笔一生不误败处为功一生不窘法如禅机笔如辨才处处生涯头头活泼方是流转不穷
　　字法了义非言可竟若详说之防须刚柔相济权正相兼平险相措筋骨相着古今相参圆阙相让纤涩相宣理事相符意兴相发必如是而后字法能事尽一于刚则不和过此乖矣一于柔则不振过此糜矣一于权则不典过此野矣一于正则不韵过此腐矣一于平易则不竒过此鄙矣一于险怪则不律过此贼矣一于筋骨则不情过此疏矣一于皮肉则不力过此俗矣一于古则不妍过此死矣一于今则不雅过此市矣一于圆则不逸过此描矣一于阙则不庄过此残矣一于纤则不文过此弱矣一于涩则不媚过此枯矣一于理【字义】则不通过此束矣一于事【字体】则不合过此防矣一于意【结构用笔】则不过此滞矣一于兴【格调】则不韪过此狂矣















　　寒山帚谈卷下
　　寒山帚谈
　　拾遗
　　汉晋遗迹即名家临摹已失故步数翻而往面目全乖至于小楷每帖各别矣犹然属之一人之作作真迹想是邪非邪若谓古人诸体悉具用意不同亦或有之未尽然也何以见之按淳化十七兰亭诸帖虽有小变望去自然一家之作何常如小楷诸篇之豪不相类乎如是判断则今时所诸帖将尽废乎是又不然汉晋人书法法皆具后世名家各得一偏再摹再勒若出两手皮相虽殊骨骼自在具眼者取资不薄但直认作汉晋对面一步一趋此梦中梦耳防须多阅名帖虚心实鉴若识量不足则资访前评内外加功无有不得者矣目中爰然有汉晋人真面目其肥瘦古俗辨若苍素然后临放岂惟异迹不殊即恶刻皆明师也【临放】
　　作书不必因字大而加笔不必因字小而减笔顔鲁公东方像賛冈八等字何常单弱虽其取法右军访楷作署而然亦其胷中不为大地所慑耳元人蒋冕作小字千文苟可借者尽削偏傍知后人局量不广自呈其短请须自寛然后游刃【学力】
　　古今临摹取舍絶然两途古人不畏无笔势而畏无结构今人惟笔势自务而不知结搆为何物毋论唐摹晋帖有结构无笔势为佐证按淳化太清二帖即不过同朝百年间物耳取舍顿异何有于今日乎竟不知笔势人人可以自取结构非力学则全不知也今不逮古何待言辨【格调】
　　夏已前文字别一世界周秦汉别一世界分真草别一世界心思智虑器用取舍无一物相通使周秦人作云英蛟鹄坐见其废唐晋人作大籀小斯判亦徒然何后之俗竖握今时纸笔描成物怪神妖【格调】
　　状分恒言蚕头燕尾又曰斩钉铁邕邈当其前□鹄得其后虽然古人作字一字之中少画得其前多画得其后主画得其前从画得其后偏于前则不清偏于后则不合不清乖时不合乖法乖时可乖法不可俗眼反是夫复何言【权舆】
　　不知字学未可与作篆不知篆书未可与作印作篆可全篆不可作印可全印不可全篆谓小大长短全印谓红白隂阳短篇可长篇不可白文可红文不可【权舆】今不逮古当縁其情常论印章何常不着力趋步汉人而十不得一者犹之南人讲经时时繋念敲打官话即有妙意因之阻塞非若京都辇毂间人但须一心析理随口而出如流水行云任其纵横可以满志所以后世刻印即能刻者不能书能书者不知字义审义者不能博采能采者不知衺正能正者不知变通人心几何百计彚集顷刻取辨何以得佳然则如何而可请加学力徐徐动手【力学】
　　古今法帖别其功过定吾取舍否则去就褒贬皆不得其当矣古帖善本无论矣即不善本亦大胜时帖何也人人当家字字师范也后世诸刻恶本无论矣即名世善本不堪比竝前作何也所采未必当家所刻滥及题跋并其恶俗印章及观者恶札名姓都厠首尾枉费无益此何谓也虽然时帖佳本妙在名家手裁防工精覈此其所以不可阙耳若文氏之停云馆因待诏国博掌故上林卫晖诸公父子祖孙为翰墨渊苑海内以名迹求赏鉴者之所必遵于是出其余资手自摹勒倩章简甫呉防诸良工耳提面命精一为之稍不称意即从刋削不惜数四恰情无忝然后入卷居然为明兴第一流前无作者无论矣后之继者亦未覩其人也可不宝诸【评鉴】
　　法书首尾题跋鉴赏诸文亦不可少但谓之古玩竒珍则可刻入法帖则不可佳者犹之试官取士及髦俊立朝之日试官何有不佳者犹之问官鞠狱囚犯的决之顷问官何与【用材】
　　古字直今字曲时也习也小儿直老人曲势也趋也学则直不学则曲正学也学古则直学今则曲俗学也唐已前字未始有曲唐已后字始开曲之门户李北海栁公权为时俗之祖从此而往惟曲是遵矣流毒至于胜国诸人谓曲为妙境直为简卒故学者但恱时俗名家谓为近人置古雅法帖投之于髙阁如是颠倒沦于肌肤入于骨髓即使晚嵗省悟猝难拔其深根可不慎欤【格调】
　　诗人论云诗直词曲词可夺诗乎不可也绘曲文直绘能夺文乎不能也故曰弄笔逞妍谓之画字是也时俗人尚曲毋论矣吾家承旨自谓深于此道惟右军是遵右军何常有此忸怩巧弄乎智永虽有一分俗气俗故书家大忌也比之忸怩尚当末减【格调】
　　字有难作者但可作时俗体胷中未有佳字名家未之前作无可师资一时构思不及须数四揣摹思之不得不妨阁笔一时苟就不妨改作改后继得不妨再更其间防心处真不可言语形容到此自知白僊翁尝论画竹云不至意穷不入妙境庖丁满志庄而后直至今日【了义】
　　凡为学为魔所中不须痛惩还须学力足以胜之往往见自负于晋而陷入波折飞扬者时俗魔也自负于汉魏而陷入皮相粗迹者村俗魔也自负于竒古而陷入爪牙张露者野俗魔也故学晋当知晋韵由古雅来学汉魏当知汉魏由八分章草来学竒古当知竒古由字义形意来苟无是学即勿恃才恃才之过逾于无学无学不浅近而巳恃才弄出许多丑态如何令人不呕学与无学识足以持之不妨从容中道【了义】
　　作字者落笔失所勿因失而改辙腕中自有得所处可以振救观字者评此败札须原情而赏鉴眼中自有不败处可以取裁【评鉴】
　　古帖即不甚知名者必有可取后世知名士亦逺不逮虽云时代下趋亦作用有异两限之耳何谓作用古人重事不善不止故必有自得处自得乃真实妙境自足师资今人逞才稍可即娇故无非慲人之作慲人则一团假面乌得不憎【评鉴】
　　学时笔笔仿古成功字字自作但仿古如学究讲诵徒自作如狂狡无仪【了义】
　　时人语言言不由衷即甘何益书生文字字非自作虽好何干故谄语临字君子耻之【了义】
　　汉摹印虽云雅俗互用然其法度位制有不易者在别详之刻符经叙例【长笺一百七十五卷】无论矣俗刻章法上下交错左右撑拏可憎特甚友人戏曰搭夜人肩磨背擦稍得一隙两脚伸来何以异此余亦云昔昆氏有断不续而専房越僣者亲知戏曰谁教他座子空闲不自觉其尻髀辗上去矣闻者一齐喷饭正是俗印章法【评鉴】
　　或倩善印者刻一引首示余评鉴颇不佳曰彼非良工欤曰无出其右者曰何以不称曰古无引首无可师资故不称曰人苦无能耳能则何必效颦而后称善乎余曰譬高才博学嫺于词赋矣请作公车章句能入彀否引首之例汉章非其类乎【临放】
　　客问世人皆好子总不好世人皆不好而子总好何居曰粗工造器细工磨括尚笔书似之造磨俱粗防工色泽尚墨书似之器防竝恶洒拂得所鑴摹精到书似之彼三种书识者见之憎俗人见之赏【评鉴】
　　凡字纵则防拘则怯大小先后各有分量始可与言书庄子大智闲闲小智间间大言炎炎小言詹詹此公逍遥从人间得之【了义】
　　作字须取四余勿取四极有余墨则赡有余笔则清有余楮则泰有余意则安墨极而浊笔极而鄙楮极则窘意极则危【了义】
　　熟烂字法不可令初学者效颦犹之杜甫诗韩愈文未始不好若圆熟诗文先落肺腑出词吐气不免尘腐因其磨礲圭角以恰好夺俊逸如布帛菽粟虽生人必资市竒者不顾若夫率意成家之帖人人具一出入作者述者取舍自由患不知趋避耳不患他人得失也【临放】用笔须淳不可杂出金石欵识之杂出者法未定时之作也定则规矩制度一豪不可逾矣古文用防倒防栁叶用捺大小二篆用圜刻符摹印用方刻符借古摹印借篆分徒方圜任取分有定局徒无拘无拘中而能辨得有法度处方是杰作否则狂奔肆逸全不成文即有可观狐狸跳梁耳【格调】
　　恶人斋戒可祀上帝嫫姆束修无辨逺人浊海生紫澜乱山成青碧各有可观若指謪其垢十九可废矣狂生乱涂有似于此【评鉴】
　　俗人妄谓双钩为飞白前已详辨然此法不可阙者但资摹古翻刻之用凡摹刻而单钩锋出则肥锋入则瘦皆失也惟双钩从中发刀弃其余墨不失故步【用材】鉴赏须取其全体放效勿取其全体取全即并其败笔为我效颦之资大能偾事【临放】
　　作篆须于刚中求和作真须于和中求刚草则刚柔互出急就用事不得不尔八分刚夺其柔命之曰克称其名【权舆】
　　字格之取调犹人体之加饰无饰不文无体不立又如食物之有五味五味故不可阙然不得失其调和岂惟调和难即迟速之叙自有先后若盐醯齐入不成享矣世俗人舍格取调所谓何暇及此无学逞妍皆此类也【格调】
　　字须一笔成就乃佳若以缀飞转补其前失即是伪物况可独借肥瘠秾纤瞒人耳目乎是以不具胷中完字必毋动笔不淹贯法书书法必无完文无完文非法器【力学】
　　妄自好人作书如昏梦中认梦为醒虽具有苦乐无甚痛痒赏鉴家甄别如苏醒中觉梦为梦虽欣厌满前游戏自在【学力】
　　真书之习俗而不可变易篆古之取正而翻可转移前言备矣惟分兼此二俗莫之或非何也徒分二家本变乱成法不可以字义求是则古无与为辨矣又不遵时制不必以通塞废是则今无与相剥矣无天于上无地于下独不能逃于法眼【权舆】
　　书求本原前言详矣若末流不詧亦乌能趋避譬之尚钟之丰腴流而为苏赵尚王之俊逸流而为宋元尚虞之圆正流而为姜蒋尚欧之刚方流而为宋版尚顔之整宻流而为今版至若拙如鲁直放如元章妍如河南恣如北海未始无本不可不遏其滔滔耳试观吾呉书家若履吉之妩媚效颦者流而为崛勥脱落希之苍古效颦者流而为披命胡涂徴仲之清秀效颦者流而为举呉纤弱二沈之孰徤效颦者流而为官家时俗一皆有趋无避之过也【力学】
　　放书择善前言详矣不善当前须出已善胜之胜故佳不胜亦佳一时以为已胜而他时以为未胜尤佳大氐我失难觉人失易彰久则我失更彰于人失也若前未力学便无案自考何以自惩【力学】
　　篆书中小篆真书中小楷非强纸不可二体行笔不得急就故耳若弱纸缓书则笔墨不为我用矣凡字不由缓中求速即使有成终是诡遇是以古人都无弱纸【用材】
　　笔翰极致本自相通故画字转音为臒去声训作图画之画后世渻改作画【竝俗】二字分用殆不必也古今能书遂能画者若画谱所载周秦汉魏以及晋唐钟王而下诸人是矣然无迹可求至若宋之苏米又若国朝之祝陈竝以书翰游戏于图画若倪沈唐谢以绘事兼善于书题胷中自有得意泳而出皆为我用不为外境拘使刘安所谓以内乐外者诸公有焉他人但能以外乐内即无以与此【了义】
　　国朝吾呉以书画甲天下惜乎风气所钟又陷于善书不鉴一语趋其华不趋其实遂令名世者多传家者寡苟不必争名即不必避善鉴不书之诮余作帚谈绪论知无不言言无不尽评论金石穷案极断试令轩颉籀斯当必为我击节上古无论切按丞相中郎太尉右军以及晋唐而下名世大家无不有笔法条论具在其间托名伪作者无论矣其人自书勒石者何限而谓善书不鉴善鉴不书正不然也【评鉴】












　　寒山帚谈拾遗
　　寒山金石林甲乙表【后论移甲下辛以便法书之次】
　　甲集　　字义部【一】
　　乙之一　篆籀部【二　古文　大篆　小篆　缪篆玉筯　艸篆】
　　二　歀识部【三】
　　丙集　　符印部【四　古款识　先秦文汉字法　虎符文】
　　三　分隶部【五　八分　徒隶】
　　丁之一　　小楷部【六】　二王小楷【七】
　　二　眞书部【八】
　　戊之一　大书部【九】
　　二　署书部【附】
　　已之一　章草部【十】　二王章草【十一】
　　二　行楷部【十二】二王行楷【十三】兰亭部【十四】三　行草部【十五】二王行草【十六】
　　庚集　　狂草部【十七】
　　辛之一　二王全帖部【十八】
　　二　集王部【十九】冒王部【二十】
　　壬之一　书法部【廿】
　　二　评鉴部【廿二】
　　癸之一　千文部【廿三】
　　二　类聚部【廿四】












　　寒山帚谈坿録
　　金石林绪论【即前表志字义窜后】
　　篆籀部
　　字须遵古古文故烦惟篆可法上以遡古下以通时篆明而诸体具故先字义以冠诸帖
　　坛山刻石相传武成穆三王及太史籀书即皆未有的据然文字之妙古今无二秦文之祖不须置辨惜止于四字耳
　　石皷诗十章三代而下整齐文字独此猎碣无论笔画之妙即风雅诵数十章删后稀世之宝也其词结屈其石剥残不能成读者十八九余得是帖再求再榻者数四抚翫临摹转得妙境时时括目千古常新防诸释断已见为之章句为之补亡为之翻刻全阙二本即后胜我者出而此石剥落恐又不逮今日之文矣日见伤残不得不急知我罪我亦复何辞
　　诅楚文三代文字莫善于秦三篇全文即莫可得得其合作一篇足为法式放斆为三以补其阙字即不类揣摩鼎彛而为之
　　泰山碑补秦文故佳矣始皇壹宇宙而往尤称诅楚诸碑惜不竝此碑所字二十余文窃比绎山防稽其次则依摹四面减小样制之式补其阙损不能无忝柰何四面摹一百四十四字尚须全搨
　　绎山碑秦碑全具者惟绎山防稽而绎碑翻刻颇非一本昔人评云长安第一绍兴第二浦江第三应天第四青社第五蜀中第六邹县第七今以第一者为主而以诸本攷校得失分豪短长不枉其功过翻作千古师资防稽山碑世绎山为徐铉摹本今案防稽字画与之絶类岂亦徐摹邪其为斯迹无疑特以泰山小不同故有此物议耳按铉奉敕校说文又为窜改五音韵谱二书无论字画乖异秦文阙略即绎字且从俗作峄矣岂铉矛盾至此乎
　　琅邪台刻石文补此刻全无所存流惟文章在余为补冩一过聊以画虎宁避续貂
　　之罘山刻石文补按汝州帖聊存数字死马骨耳补如泰山琅邪
　　之罘东观铭补全篇皆无亦补同上
　　碣石刻石文补补同东观
　　天禄辟邪四字此栁叶篆体之祖未覩真碑所传者汝刻恐未必如此疏野也然亦自有古色在聊其影响而已
　　钱志钱文其文不一雅俗杂收十九不成观者去之采其合法善者以攷时代作用之异平准有书作法可攷文即不多实典可据足为文字之史似亦不可阙者刚夘防词义在汉书词有二篇其一颇不成读一篇竒古三十二格三十四文世失其读余为攷正字本絶细难明摹作大书释其文句一讽而义自明
　　碧落碑割列饾饤杂然而出以启梦英十八体之恶道但此碑所采政自有佳书惜摹失十之八九偏长足采不可无一苟为无学便中其毒所得不偿所失矣李阳冰诸碑不下数十种其笔过柔其格最下颇无所取但顾盼烂熟亦足自好耳缙云县城隍庙碑却有骨力谦卦怪恶甚于他碑而多竒迈过中求功是或一道同时李潮宋僧梦英国朝程南云全蹈其辙王箸法帖跋箸虽浅陋于阁帖每卷之尾篆十余字亦不甚恶今本帖分割以类相从不泯其所作留坿篆帖之末不欲遗弃成书耳无可取也
　　欵识部
　　三代汉唐欵识夏商如符印周秦而下始成书册文多不及详论汉别出一调在摹印则可取法比之古人一段俗气自鼎真文而外有攷古博古二图薛尚功集摹廿卷如出一手是其蔽也啸堂録版不如石近复翻刻二本不成观矣书法印法两有师资此博协之大海也故后篆先印
　　凡欵识之式一字以至五六字者皆刻符体当备印法之祖欵故白文而作印须红与摹印篆不类摹印则宜白不宜红其成篇之文文字兼长者若齐矦鏄钟秦铭勲钟之类皆可为籀鼓斯碑师法权舆所当别列为帖者也
　　符印部
　　世不用篆而用印自至尊而下及掌故亭长非印不遵即亲简摛文亦非印不信则篆之重于徒可知篆不能废于今日有据宁堪付之俗工逞骛乎印法莫非一日矣赵氏吾氏诸好事家稍有记述寥寥无几得睹旧印文者吾呉惟文国博许文学王舍人诸人而外无从遥度自顾氏印薮刋布大集然后人人得睹汉人面目然皮相而已真境蔑如也章法刀法世或稍窥至于字法全然不省拘者束于说文狂者逞其野俗过犹不及都成诞妄昔常与黄表圣论印翻摹旧章孰与全考摹印表圣往矣抚卷慨然今取往代玺书而下先秦炎汉六朝而止入此律者方为字法其不堪入印诸家之篆所谓道其所道非印之所为道也析若苍素明如日星欲尽此道别有刻符经表疏自为一集详之长笺一百七十五卷矣此独取字法入于金石林附以时代欣厌其他悉畧不采
　　秦玺书凡印出于玺书玺书之流者独此二面各九文耳虽未必无譌亦非后人可及并世所摹盘螭钮文同取作法为刻符之祖
　　虎符文此刻符书之小变作汉篆之法式字亦不多以存一代制度姑坿于此
　　分部
　　分非古也又不堪通时名号不典而文士毎毎间作此何以故古法不传取其易与若谓可鄙矣然不可阙者不特汉人摹印必资波折流变古今借此通贯故后篆先真
　　蔡邕夏丞碑八分正法尚存篆体笔势背分此分书之始九疑山郭有道诸碑皆是也校官碑失名氏矣亦托之邕程邈故始于秦然未甚行世至钟繇而蓺益尊为分之最若卒史受禅皆名世之作至梁鹄孔羡等碑与钟雁行其后继作不絶汉世勒石十九皆若韩勑孔宙尹宙郑固张迁郙阁曹全以及释所列数十百通即不悉覩全碑而太半具于汉分韵惜其版刻苟简影响而已唐虽云去古典则不爽若泰山诵孝经并出御札若夷齐恒山等碑韩择木蔡有邻史惟则孙师范张廷珪皆其表表裵平孔庙新门记亦可观宋僧云胜圣教序不失唐法胜国无甚名家至国朝则僧宗泐滕氏兄弟学唐文氏父子学汉并是杰作不暇殚论聊举所见于此
　　小楷部
　　小楷世用极博钟繇二王居然立极钟逼古王圆融自古及今皆两家耳孙唐四大家虽别立门户何常出其范围具眼者直鉴其脂髓宋元或纵或拘纵则野拘则俗皆畔于二子者也虽然不有后世名家无能洞悉古人妙境去其太无当者徒便于用惟小楷故大书后之体似逆用则顺
　　钟元常楷书惟宣示昨疏墓田三帖而赏鉴家多谓竝出逸少临本墓田爽朗无论矣宣示亦当必有据而云季直表后出虽临摹失真然古逸竝至必非后人可及戎路表字法疑出二帖之间似亦非伪作但失真更甚于前惟力命表全放季直为之畧无竒处其为效颦可知总之季直伤肉宣示伤骨戎路则皮相而已
　　王逸少行草不甚相逺而真楷诸帖迥出异手故知字小者钩临易失重摹数四遂成胡越犹有恃者临摹诸人必稍知书法然后下手典则犹有存者是以面目虽殊脾肺肝胆总能成就学者未必无补学力足以持之皆师资也但其败处非元学所能辨
　　黄庭经束脩儒行君子也乐毅论如防畧谋臣力士哉方朔赞在二者之间各得其妙仙仙乎飞举矣曹娥碑犹之缜静处子女中丈夫乎至若内景等伪迹一不暇论
　　子敬洛神畅絶千古惜其不能消磨纨袴习气是亦王家子弟故态直得忍其跌荡恣睢矣惜所存惟十有三行耳近世溢出多本可以一粲
　　虞世南破衺叙纤笔无亏顔真卿麻姑坛蝇书有势褚遂良尊胜隂符灵宝等经并趋步黄庭消灾防命亦其亚也而不题名般若心妄题欧氏何处似之即未必尽褚总之唐人名帖耳
　　王廙僧防萧子云宋儋皆出于钟儋犹步武
　　卫夫人及隋唐诸内札十九儗王而太宗其醉心者也真书部
　　淳化诸帖所见者元论智永临王告墓而下直过唐人虞世南用笔第一正锋善圆结构善逸书不正锋一笔非是即有他善往费功夫尝谓写得一画方知用笔写得二画方知结构书法能事尽于此矣
　　孔庙碑为世所重其他不甚流即淳化阁所摹无几停云馆小楷破邪序稍大者皆行草至若汝南公主未可遽信别论可也蜀本石孝经左氏字法全虞与他经异
　　欧阳询结构第一似过其师方整严肃实难步武学者须透其一着始可得力否则不堕刻板即霑尘腐矣求其方中之圆死中之活顶虞蹈通皮肉髓匘皆呈露矣虞恭公九成宫皇甫君化度寺四帖行世姚恭公碑未得若停云馆小楷中般若心字固甚佳非公笔也独有衔欵一行耳蜀本石易书二经及仪礼全学欧书与他经异
　　欧阳通学父未融可补乃公之阙似亦不可少者道因碑泛观欲废详玩则结构森然可谓不堕严训者也其棱角峭厉智者见之益其智愚者见之増其愚须具只眼而后辨此
　　宋卢经慎刑箴僧正书梦英赠诗皆学欧者
　　顔真卿严整第一稍有一分俗气唐人独推此公亦以品第増重耳东方朔像赞取资右军故独脱凡骨碑隂即本色矣家庙碑名过于实多宝塔已资多口疑是刻工之过公书颇多不能详及
　　徐浩广智和尚碑似顔而稍时矣
　　褚遂良书固大佳不堪自立门户欲防众长作入院格及写圣教序専事筋骨颇异唐法岂惟不似平时之作而已竟不可解聊存一体
　　栁公权専事波折大去唐法过于流转后世能事此其滥觞也秘塔铭亦无所取
　　李北海妙过于前亦栁辈人也南岳碑亦颇有名裵休圭峰碑僧契元尊胜呪各有可采惜不清耳大书署书同部
　　署不传以稍大书比量为之即小楷八法不甚明显须稍大者始可指示得失故古人大书尤称最要若顔真卿中兴颂蔡襄万安桥之正书唐宗太山颂之分以至宋苏轼之二记大观之五礼元赵孟頫之赤壁悉勿轻过旧迹所存者有萧氏之阿育塔李阳冰之黄帝祠宇生公讲台虞廷臣之寒泉无量寿佛米芾之第一山赵孟頫之云居国朝人写吾呉诸如徐有贞文正义泽故自竒逸中街路清嘉坊生幼堂皆公书也祝允明之夏氏药室文征明自书翰林郡衙之承流宣化皆入院体之选字大不能摹入法帖论书为学之士遇之须坐卧其下过三日而后去
　　章草部
　　章草为行草之祖不可不学辰宿列张帖乃集古成篇不必拟为何氏昔人云周兴嗣采羲之千字集成即不皆羲断非后人可到
　　索靖出师诵及萧子云皇张芝钟繇二王无不间作急就章翻摹虽失居然周行也嗣响则近代宋克通时祝允明通古其学钟体尤融通入妙
　　行楷部
　　汉晋行书不真不草无大无小近真者行楷也兰亭为冠淳化停云等帖厘而出之皆是矣李北海云麾将军叶有道碑稍舒其体褚遂良哀册虞世南汝南志则稍束其体虞未必真取为类耳宋王着法帖标目亦所不遗后代名家不暇及矣
　　王仲英北岳张仁愿唐宪庙蔡卞曹娥皆行楷也行草部
　　说具前条近草者行草也亦用诸帖厘出唐太宗御题碑石颇多晋祠铭栖霞记皆是后代继作极烦悉不详及
　　兰亭古今辨悉如水鉴之照人物何常不真犹未免相左耳桑世昌之兰亭攷亦云详矣陶九成辍耕録尤自烂然我辈所见即不过近刻彼善于此不必置咮善本既莫可得须集数十种对按鉴赏妍媸自是不能掩择善而从事在能者
　　狂草部
　　汉张芝杜度不可多得唐张旭懐素始有流杨凝式为竒逸之品僧彦修学芝旭之狂顔氏坐位祭侄皆无意得之各有妙境宋黄氏黄庭米氏天马皆其最者国朝祝文多作无论王宠白雀絶笔尤佳余家蔵焦露诸诗可以伯仲近与陈令入楚不可得矣所存者僊山障子歌差足雁行若其生平大小真草虽极其逸韵皆常调也不暇品第矣狂草格寛不类他本故别自为集二王全帖部
　　行草为通俗之用独举二王拔其尤也凡淳化诸本及潭绛汝鼎黔江长沙武陵温陵蔡州彭州利州太清菁华戏鱼星凤宝晋真赏淳熈元祐及圣教兴福绛庙以至近代二王十七帖东书堂宝贤赐书甲秀停云归来戏鸿郁冈墨池兰白诸本所具去其伪辨其错别其割集效作之异托名强名之殊自为一部集羲之帖惟圣教叙精覈无忝然可摹而不可放放其作用如闺閤处子无士夫气集者磨砻鋀钉不得不取其圆整入格耳何得儗而自拘岂逸少意乎王氏诸帖具在可按而得也兴福绛庙栖霞去之更逺后世効颦近代尤繁以待祖龙一炬
　　冒义之书犹可憎厌家自为法何所不可一作假物呈其丑态矣或未必彼人作伪太半为后世强说沐猴而冠以邀资斧观者效者勿堕其云雾中但取其偏长取裁取法无不可者
　　字义部【此类居首因入法帖移置于后视表殊途】
　　为学惟文事文惟字明字惟义求义惟说文说文表者表说文生生之次也慎祖贾逵始一终亥改鄦慎始东终甲二家略无统领杂然而出此表即贾鄦之说追其子母而为之次从其义训而列之门一览了然不令浑浑字由篆篆有义义惟此书汉唐遵守后代因之故为第一即有未安成书具在
　　龤声表者韵学之祖也取其字全而有统领故楷体入帖与说文相为表里前表主形义后表主音声其书作用音训颇繁此特单文表谱而已义详本书长笺一百四十八九卷
　　明字表者推广贾鄦未尽意义穷搜古今解字形训也一法可通不嫌重出择善而取事在后贤但欲详说相生次第不使他时诖漏得失幖表相生非篆不显鄦徐殊途我书未布视前稍详不免重列前二表者亦古未有然全依本说此虽我自作之亦畧不自用黜其无当翻觉明了详于长笺九十九卷
　　徐锴部叙篆目贾鄦始一终亥之书后人莫知二人作用锴作系传取彼五百四十部聫络二篇其间不无穿凿窦漏然亦太半可通或与全书先后不伦处稍为正之阙畧处一为补之程氏解易作叙卦全蹈其足取法耳其书小篆颇佳因摹入帖
　　梦英偏旁次同贾鄦互乱者一二用徐锴部叙更定补足字效阳冰而加丑俗
　　周伯竒字原亦即贾鄦五百四十小有更改都不救正一仍其书篆法文字亚锴迈英后来之俊惜乎古色荡然世之不古亦可知也
　　张参五经文字字体累代有更无论矣自宗以已意定为开元天宝文字而孟蜀一遵其制于是有五经文字之设悬之象魏不敢移易百代人文定于一人之手文之戹防也虽然此碑一立可断无学之漫然改作者以力学运而为取舍未必无补云
　　京兆府学移经碑字法字义皆无足采欲攷秦蜀石经始末以破后人妄语似不可无故坿入帖
　　唐度九经字样义同张参而广之
　　顔元孙干禄字书亦张唐流也可供棘围文字法式十谬三四小学之最浅者但出真卿似不应阙若其正通俗三法创法之便亦自可取
　　广干禄字书能广而不能正备员而已
　　书法部
　　作字无书法如狂奔失路无有不颠踬者况出名迹执柯伐柯取则尤切孙过庭自书书谱赵孟頫书姜尧章续书谱宋书钟王小以及墨池编书苑菁华数家所载采其最要者名家补作续为完璧
　　评叙部
　　不有评叙得失莫彰古今繁言故多此但取名家书自为一类如笔敶图不必假王为嫌亦烂然可取梁武帝书评僧智果书不足者足之二家评有别异者参之亦成完璧詹孟举书王賔叙字虽云浅近亦所不遗祝允明自书托言无名氏书述大能褒弹近代不无言过其实
　　千文部
　　千字文法书下乘有便初学古今名家亦多作之故特自为集相梁后取羲之千字命周兴嗣集成即未必然按淳化阁辰宿帖章草书古意犹存即非章帝亦汉晋良工也因采急就索萧二王诸帖补续所阙无采者直阙之智永真草二体懐素大小二篇大者杨少师笔耳张旭狂草残木犹在欧阳询正书近出譌作阳冰缪篆儗斯无当徽宗大草实出大素梦英南云又学于冰米芾赵模之大小孟頫六体可观俞和四体无取周伯竒玉筯蒋勉廷晖姜立纲篆真竝可供中书郎效仿邵时登学周者也文征明金兰小字极精三体自作篆则国博仿蒋续貂祝允明诸体效赵陆士仁四体效文王宠真草和仲小篆其他继作不能悉数七十二体千古恶道在所黜也
　　类聚部
　　类聚为最下乘然便于俗钟鼎篆韵四种六书统篆累集若篆诀若草诀韵草韵及草书【阙】　之类或同字异体或同体异用初学诱奬庶几可存故勉録之折杨黄荂白雪共落异趣者众矣试以质之世人吾知其去彼取此


　　寒山帚谈坿録

　　钦定四库全书　　　　　子部八
　　图绘寳鉴　　　　　　　艺术类一【书画之属】提要
　　【臣】等谨案图绘寳鉴五卷元夏文彦撰文彦字士良其先吴兴人居于松江嗜古精绘事为杨维桢所称其家多藏古迹又于见闻所及广搜博访采辑古今能画者録其姓氏加以品藻作为是编自轩辕以迄元代旁及外国得一千五百余人中间如封膜之类尚沿旧讹未能纠正又每代所列不以时为区别往往先后倒置难于检寻体例亦未为尽善然其搜罗广博几于苞括无遗洵亦画史中之最详赡者郎瑛七修类稿尝谓图绘寳鉴但纪厯代善画名人及所师某人而已当再添言所以方尽其意如董源则曰山是麻皮皴之类马逺则曰山是大斧劈兼丁头鼠尾之类如是则二人之规矩已寓目前而后之观其画者亦易云云其意若以是书为未备而欲为补之不知文彦所纪主于征考家数源流与笔法赋等书之详论画诀者不同固未可执是説而辄嫌其疏漏也续编一卷明钦天监副韩昻所纂起明初迄正徳百五十年间采辑得一百七人而冠以宣宪孝三宗御笔成于正徳十四年今核其书中如文彭陆治钱谷等已下及嘉靖时则后人又有所増补矣乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　图绘寳鉴卷一
　　元　夏文彦　撰
　　六法三品
　　谢恭云画有六法一曰气韵生动二曰骨法用笔三曰应物写形四曰随类傅彩五曰经营位置六曰传模移写六法精论万古不移自骨法用笔以下五法可学而能如其气韵必在生知固不可以巧密得复不可以歳月到黙契神会不知然而然也故气韵生动出于天成人莫窥其巧者谓之神品笔墨超絶傅染得宜意趣有余者谓之妙品得其形似而不失规矩者谓之能品
　　三病
　　画有三病皆系用笔一曰板二曰刻三曰结板者腕弱笔痴全亏取与物状平褊不能圆混也刻者运笔中疑心手相戾勾画之际妄生圭角也结者欲行不行当散不散似物凝碍不能流畅也
　　六要
　　气韵兼力一也格制俱老二也变异合理三也彩绘有泽四也去来自然五也师学舍短六也
　　六长
　　□卤求笔一也僻涩求才二也细巧求力三也狂怪求理四也无墨求染五也平画求长六也
　　制作楷模
　　释像有善功方便之顔道流具修真度世之范帝王崇天日龙凤之表外夷有慕华钦顺之情儒贤见忠信礼义之风武士多勇悍英烈之貌隐逸识高士之节贵戚尚侈靡之容天帝明威福严重之仪神作丑防【尺者切】驰趡【于切】之状士女宜秀色婑【乌果切】媠【奴坐切】之态田家有醇甿朴野之真画衣纹林石用笔全类于书衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势林木有樛枝挺干屈节皱皮纽裂多端分敷万状山石多作矾头亦为凌面要见幽远而气雄峥嵘而秀润畜兽须备筋力精神毛骨隐起鱼龙求防泳之妙升降之宜观画水汤汤若动使人有浩然江湖之思屋木折筭无亏笔墨均壮深远透空花竹有四时景候阴阳向背笋条老嫩苞萼后先自然艳丽闲雅园蔬野草咸有出土体性禽鸟尚毛羽翔举飞集之形知此虽不能尽鉴阅之精妙然工拙亦畧可见矣或有逸品皆高人胜士寄兴寓意者当求之笔墨之外方为得趣
　　古今优劣
　　佛道人物士女牛马今不及古山水林石花竹禽鱼古不及今何以明之且顾恺之陆探防张僧繇吴道元及阎立德立本皆纯重雅正性出天然吴生之作为万世法号曰画圣张萱周昉韩干戴嵩气韵骨法皆出意表后之学者终莫能到故曰今不及古至如李成关仝范寛董源之迹徐熙黄筌居寀之踪前不借师资后无复继踵借使二李三王之辈复起边鸾陈庶之伦再生亦将何以措手于其间哉故曰古不及今
　　粉本
　　古人画藁谓之粉本前辈多寳蓄之葢其草草不经意处有自然之妙宣和绍兴所藏粉本多有神妙者赏鉴
　　看画如看美人其风神骨相有在肌体之外者今人看古迹必先求形似次及傅染次及事实殊非赏鉴之法也米元章谓好事家与赏鉴家自是两等家多资力贪名好胜遇物收置不过听声此谓好事若赏鉴则天资高明多阅传録或自能画或深画意每得一图终日寳玩如对古人虽声色之奉不能夺也看画之法不可一途而取古人命意立迹各有其道岂拘以所见绳律古人之意哉灯下不可看画醉余酒边亦不可看画卷舒不得其法最为害物
　　唐人五代绢素麄厚宋绢轻细望而可别唐宋也古人画墨色俱入绢缕精神逈出伪者虽极力仿效而粉墨皆浮于缣素之上神气亦索然盖古人笔法圆熟用意精到初若率易愈玩愈佳今人虽极工致一览而意尽矣
　　御题画真伪相杂往往有当时名手临摹之作故秘府所藏临摹本皆题为真迹惟明昌所题最多具眼者自能别识也
　　褫书画定式
　　大整幅上引首三寸下引首二寸
　　小全幅上引首二寸七分下引首一寸九分经带四分上褾除打擫竹外净一尺六寸五分下褾除上轴外七寸
　　一幅半上引首三寸六分下引首二寸六分经带八分双幅上引首四寸下引首二寸七分上褾除打擫竹外净一尺六寸八分下褾除上轴杆外净七寸三分
　　两幅半上引首四寸二分下引首二寸九分经带一寸二分
　　三幅上引首四寸四分下引首三寸一分经带一寸三分
　　四幅上引首四寸八分下引首三寸三分经带一寸五分
　　横卷褾合长一尺三寸【高者用全幅】引首濶四寸五分【高者五寸】古画不脱不须背褾葢人物精神髪彩花之秾艳蜂蜨只在约畧浓淡之间一经背多或失之也故绍兴褫古画不许重洗亦不许裁剪过多
　　古厚纸不得揭薄若纸去其半则书画精神一如摹本矣
　　檀香辟湿气画必用檀轴有益开匣有香而无糊气又辟螙也
　　叙歴代能画人名
　　轩辕时
　　史皇
　　周
　　封膜
　　齐
　　敬君
　　秦
　　裂裔
　　前汉
　　毛延夀　陈敞　刘白　龚寛　阳望　樊育
　　后汉
　　赵岐　　刘褒　蔡邕　张衡　刘旦　杨鲁
　　魏
　　曹髦　　杨修　桓范　徐邈
　　吴
　　吴王赵夫人
　　蜀
　　诸葛亮子瞻
　　晋
　　明帝　　荀朂　　张墨　　王廙　　王羲之
　　王献之　康昕　　温峤　　谢岩　　夏侯瞻
　　嵇康　　曹龙　　丁逺　　杨惠　　江思逺
　　王蒙　　戴逵【逵子勃勃子颙】
　　宋
　　顾寳光　宗炳　　　王微　　谢庄　　袁倩【倩子质】史敬文　史艺　　　刘斌　　尹长生　顾骏
　　康允之　顾景秀　　吴暕　　张则　　刘祖【弟绍祖子美玉】蔡斌　　濮万年【弟道兴】史粲　　宋僧辩　禇灵石
　　范惟质
　　南齐
　　宗测　　刘系宗　　姚昙度【子释恵觉】　　蘧道愍【甥沙门僧珍】章继伯　范怀珍　　钟宗之　王奴　　　王殿
　　戴蜀　　陈公恩　陶景真　张季和　　沈标
　　谢恭　　沈粲　　丁光　　周昙研　　谢惠连谢约　　虞坚　　丁寛　　刘瑱　　　惠远【弟惠秀子棱】
　　梁
　　元帝【子方等】萧大连　萧贲　　陆杲　　　陶景袁昻　　焦寳愿　寳钧　聂松　　　解倩
　　陆整　　江僧寳　僧威公　僧吉底俱
　　僧摩罗菩提　　　僧迦佛陀
　　后魏
　　蒋少逰　郭善明　侯文和　　栁俭　　闵文和郭道兴　杨乞德　王由　　　祖班
　　北齐
　　高孝珩　萧放　　杨子华　　田僧亮　刘杀曹仲达　殷英童　高尚士　　徐德祖　曹仲璞
　　后周
　　冯提伽
　　隋
　　阎毘　　何稠　　刘龙【弟衮】杨契丹　　刘乌陈善见　江志　　李雅　　王仲舒　　阎思光解悰　　程瓒　　僧昙摩拙人
　　唐
　　杨须防　赵武端　范龙树　周乌孙　杨德绍窦果　毛婆罗　孙仁贵　金忠义　竺元标蔡金刚　毛嵩　　姚彦山　程逊　　董好子杨树儿　耿纯　　任贞亮　畅整　　李相国陈慤　　刘智敏　史晟　　何君墨　京元成崔霞　　冷元琇　马光业　李蛮子　马树鹰祝丘　　潘细衣　周子敬　段去惑　杜景祥王允之　崔阳元　李炅　　张惟亘　李滔
　　张通　　岩杲　　耿昌【弟昌期】杨德本　贝俊
　　李韶　　魏晋孙　刘之章
　　右歴代能画人姓名而迹罕传于世故不详载见张彦远名画记














　　图绘寳鉴卷一
　　钦定四库全书
　　图绘寳鉴卷二
　　元　夏文彦　撰
　　吴
　　曹弗兴吴兴人以画名冠絶一时孙权命画屏误墨成蝇状权疑其真以手弹之时吴有八絶弗兴预一焉又尝见溪中赤龙冩以献孙皓至宋文帝旱暵取弗兴龙置水傍应时雨足且南齐去吴未远而谢恭谓弗兴之迹殆不复见秘阁之内独有所画龙头又况后南齐数百岁邪尝画兵符图极工然不见诸传记者岂非一时秘而不出故得传远不坐丰狐文豹之厄也
　　晋
　　卫协以画名于时作道释人物冠絶当代世以协为画圣顾恺之以丹青自名独慎许可亦谓七佛与烈女图伟而有情势毛诗北风图巧密于情思而自以为所画有不及
　　顾恺之字长康小字虎头晋陵无锡人义熈中为散骑常侍恺之博学有才气丹青亦造其妙笔法如春吐丝初见甚平易且形似时或有失细视之六法兼备傅染以浓色微加缀不求晕饰而俗传谓之三絶画絶痴絶才絶方时为谢安知名以为自生民以来未之有也世以为恺之天材挺出独立无偶妙造精微虽荀卫曹张未足以方驾也
　　史道硕不知何许人兄弟四人皆以善画得名而道硕尢工人马及鵞等初与王微并师荀朂卫协技能上下二人优劣未判而谢恭谓王得其意史得其似若是则微之所得者神硕之所写者形耳意与神超出乎丹青之表形与似未离乎笔墨蹊迳宜用此辨之
　　谢雉陈郡阳夏人也初为晋司徒主簿入宋为寜朔将军善画多为贤母孝子节妇烈女之图有补于风教虽纸笔和墨不无意也
　　宋
　　陆探微吴人善画事明帝人谓画有六法探微得法为备平生多爱图古圣贤像二子绥洪绥肃作画亦工惜不见传唐张彦远谓体运遒举风力顿挫一防一拂动笔新竒固自不凡矣
　　梁
　　张僧繇吴人天监中歴官至右将军吴兴太守以丹青驰誉于时世谓僧繇画骨气竒伟规模宏远而六法精备当与顾陆并驰争先僧繇画释氏为多葢武帝时崇尚释氏故僧繇之画往往从一时之好
　　陈
　　顾野王字希冯吴郡人七嵗通五经九岁能属文善图画尝画古贤王襃书赞时称二絶尤工草虫官至黄门侍郎
　　隋
　　展子防歴北齐周至隋为朝散大夫而所画台阁虽一时如董展不得以窥其妙写江山远近之势尤工故咫尺有千里趣
　　董展字伯仁汝南人以才艺称乡里号为智海官至光禄大夫殿内将军尤长于画虽无祖述不愧前贤夙德名流见者失色与展子防齐名曾作道经变相为时所称自非画外有情参虚酌妙入华胥之梦与化人同游何以臻此
　　郑法士不知何许人在周为大都督员外侍郎建中将军入隋授中散大夫画师僧繇尤长于人物论者谓江左自僧繇以降法士独步焉弟法轮子德文孙尚子皆传家学尚子睦州建德尉尤工神又善为颤笔见于衣服手足木叶川流者皆势若颤动
　　唐
　　阎立德歴官工部尚书父玭在隋以丹青得名与弟立本家学俱造其妙
　　阎立本总章元年以司平太常伯拜右相有文学尤善应务与兄立德以善画齐名尝冩秦府十八学士凌烟阁功臣等悉皆辉映前古时人咸称其妙
　　张孝师为骠骑尉善画尝死而复生故画地狱相为尢工吴道见之因效为地狱变相
　　范长夀不知何许人学张僧繇画然能知风俗好尚作田家景候人物皆极其情至于山川形势屈曲向背分布远近各有条理人谓可以企及僧繇也当时得名甚着官止司人校尉
　　何长夀与范夀同师法故所画多相类然一源而异论者次之
　　尉迟乙僧吐火罗人贞观初其国以善画荐中都授宿卫官封郡公其父跋质那时人呼为大尉迟乙僧为小尉迟父子皆擅丹青其用笔之妙遂与阎立本为之上下也
　　吴道字道子阳翟人旧名道子少贫游洛阳学书于张颠贺知章不成因工画深造妙处若悟之于性非积习所能致初为兖州瑕丘尉明皇闻之命入供奉更今名以道子为字由此名震天下其笔法超妙为百代画圣早年行笔差细中年行笔磊落如莼菜条人物有八面生意活动其傅彩于焦墨痕中畧施微染自然超出缣素世谓之吴装或谓张僧繇后身信不诬也供奉时为内教博士非有诏不得画官止寜王友
　　翟琰早师吴道每道画落墨已即去多命琰布色而道辄许可故知琰自不凡琰布色落墨与道真赝固未易辨也
　　杨庭光与吴道子同时善写释氏像与经变相旁工杂画山水等皆极其妙时谓颇有吴生体但行笔差细以此不同其画佛像多在山林中
　　卢楞伽长安人学于吴道子但才力有所未及尤喜作经变相入蜀名益着虽一时名流莫不敛袵乾元初于大圣慈寺画行道僧顔真卿为之题名时号二絶
　　赵公祐成都人工画佛道神世称高絶太和间已着画名李德裕镇蜀以宾礼遇之改莅浙西辟从莲幙【本长安人寳厯中寓居于蜀】
　　赵温其公祐之子防而颖秀家学益工笔法臻妙赵德齐温其之子袭二世之精艺竒踪逸笔为时推许光化中诏许王建于成都置生祠命德齐画西平王仪仗及朝真殿上画后妃嫔御皆极精妙昭宗喜之迁翰林待诏
　　范琼不知何许人寓居成都与陈皓彭坚同时俱以善画人物得名尝作鸟瑟摩像设色未半而罢笔踪超絶后之名手莫能补完
　　常粲长安人咸通中路岩侍中牧蜀日入蜀路宾礼之善画人物喜为上古衣冠不堕近习有伏羲画卦神农播种陈元达锁谏等图则亦诗人主文而谲諌之义也其子重能世其学尤善于写貌僖宗朝为翰林供奉
　　孙位东越人僖宗幸蜀位自京入蜀自称会稽山人举止疎野襟韵旷达喜饮酒罕见其醉乐与幽人为物外交光启中画应天寺壁势若飞动后改名遇卒不知所在世称乱水尤位所长德隅堂画品载位为蜀文成殿下将军后遇异人得度世法故名遇云
　　张南本不知何许人善画人物尤工画火中和年寓止成都金华寺画八明王时防僧升殿见火势逼人惊怛几仆时论孙位之水几于道南本之火几于神
　　辛澄不知何许人多防蜀中工画佛像不闻其他葢专门之学也
　　张素卿简州人少贫作道士僖宗时上表言丈人山在五岳上不当称公诏可其请因赐紫尝作十二真君像各写其卖卜货丹书符导引之意人称其妙
　　道士陈若愚蜀人师张素卿得其笔法
　　姚思元林泉人画道释一时知名作紫微二十四化皆所以警悟世俗非止防戯丹青而自娱悦者
　　杨宁善画人物与杨升张萱同时皆以写真得名开元间写史馆像风神气骨不止于求似而画至人物为难杨宁独工其难而遂擅人物专门之习岂易得哉
　　杨升不知何许人尝写明皇与肃宗像深得王者气度盖升以写照专门又当时亲见竒表宜乎传之甚精
　　张萱京兆人善画人物而于贵公子与闺房之秀最工其为花蹊竹榭防缀皆极妍巧尤长于写婴儿其画妇人以朱晕耳根以此为别
　　郑度郑州荥阳人善画山水山饶墨树枝老硬黄筌山水有法防者好书尝自写其诗并画献明皇明皇书其尾曰郑防三絶官止著作郎
　　陈闳会稽人为永王府长史明皇诏写御容妙絶当时又尝写肃宗不惟龙凤之姿逼真而笔英逸真与阎立本并驰交先故一时人多从其学韩干亦以画为进明皇怪其无闳笔法使令师之其器重可知也
　　周古言不知何许人善画人物尤工妇人多画宫禁岁时行乐之胜世称名笔然摹形似未为竒特至于布景命意则意在笔外惟览者得于丹青之所不到则知非常工所能为也
　　周昉字景元一字仲朗长安人传家阀阅好属文穷丹青之妙防卿相间贵公子也善画贵防人物作士女多为秾丽丰肥之态盖其所见然也又善写真兼移其神气故无不叹其精妙
　　王朏太原人官止剑州刺史善丹青之习师周昉然周密则视昉为不及一时如赵博文皆昉高弟也然胐过博文远甚
　　韩滉字太冲德宗朝宰相当建中末值兹丧乱遂兼统六道节制出为镇海军江浙东西兼荆湖洪鄂等道节度使中书令晋国公公退之暇留意丹青书师张颠画师陆探微其画人物牛马极工尤好图田家风俗尝自言不能定笔不可论书画以非急务故自晦不传于人
　　杜庭睦不知何许人喜写故实画明皇斫脍图人物品流见之风神气骨间非有得于心何以臻妙如此
　　吴侁不知何许人作林泉平远溪友钓徒皆有幽致钟师绍蜀人妙丹青画道释人物犬马颇工
　　尹继昭不知何许人工画人物台阁冠絶当世
　　胡瓌范阳人工画畨马铺叙巧密近类繁冗而用笔清劲至于穹庐什器射猎形容备尽凡画槖駞及马以狼毫笔疏染取其生意亦善体物者也后以笔法授子防
　　胡防瓌之子世谓丹青之学有父风
　　李思训唐宗室也官至左武卫大将军画皆超絶尤工山水林泉笔格遒劲得湍濑潺湲烟霞缥缈难写之状用金碧辉映为一家法后人所画着色山往往多宗之然至妙处不可到也
　　李昭道思训之子官至中书舎人作画稍变其父之势虽智思笔力视思训为未及然其妙亦至矣世称思训为大李将军昭道为小李将军
　　卢鸿字浩然范阳人隐嵩少间开元中以諌议大夫召固辞赐隐居服草堂一所令还山颇喜写山水平远之趣其笔意位置清气袭人
　　王维字摩诘开元初擢进士官至尚书右丞家于蓝田辋川善画尤精山水观其思致高远出于天性初未见于丹青时时诗篇中已自有画意盖其胷次潇洒落笔便与庸史不同
　　王洽不知何许人能泼墨成画性嗜酒多放敖于江湖间每欲作图必沈酣之后解衣防礴先以墨泼幛上因其形似或为山石或为林泉自然天成不见墨汚之迹盖能脱去笔墨畦町自成一种意度张彦远有王墨师项容又师郑防酒后用头髻取墨抵绢上作山水松石唐名画录有王墨善泼墨山水故谓之王墨恐即此王洽也
　　项容不知何许人当时以处士名称之善画山水师事王墨作松风泉石图笔法枯硬而少温润故昔之评画讥其顽涩然挺特巉絶亦自是一家
　　张询成海人不第后流寓长安以画自适后至蜀中为僧梦休作早午晚三景于壁间谓之三时山僖宗幸蜀见之叹赏弥日
　　毕宏不知何许人善画山水作松石图于左省壁间一时文士有诗称之其落笔纵横变易常法意在笔前非绳墨所能制故得生意为多
　　张璪【一作藻】字文通吴郡人官止检校祠部员外郎衣冠文行为一时名流善画松石山水自撰绘境一篇言画之要诀毕庶子宏一见惊异之璪尝手操双管一为生枝一为枯枿而四时之行遂驱笔得之所画山水高低絶秀咫尺深重几若断取一时号为神品
　　荆浩河内人自号洪谷子博雅好古以山水专门颇得趣向善为云中山顶四面峻厚自撰山水诀一卷尝语人曰吴道子画山水有笔而无墨项容有墨而无笔吾当采二子所长成一家之体故关仝北面事之世论荆浩山水为唐末之冠
　　汉王元昌唐高祖第七子博学善画李嗣真谓天人之姿博综技艺颇得风韵自然超举有画鞍马鹰鹘传于时虽阎立德立本不得以季孟其间
　　江都王绪唐霍王元轨之子太宗侄也能书画最长于鞍马以此得名官至金州刺史杜子美诗谓国初以来画鞍马神妙独数江都王为一时所重
　　韦无忝京兆人与弟无纵俱以画称尤善画马及异兽官至左武卫大将军
　　曹霸髦之后髦以画称于魏霸在开元中画已得名天寳末诏写御马及功臣像笔墨沈着神彩生动官至左武卫大将军
　　裴寛绛州人以文辞进有能称明皇时为范阳节度使兼采访使受眷知所画小鸟图萧散闲适笔墨典雅
　　韩干长安人王维一见其画遂推奬之天寳初入为供奉陈闳画马荣遇一时明皇令师之干不奉诏曰臣自有师今陛下内廏马皆臣师也明皇益竒之后师曹霸画马得骨肉停匀法傅染入缣素弟子孔荣颇得其法
　　韦鉴长安人善画龙马弟銮工山水松石所传世者不多
　　韦偃父銮官至少监善画山水松石花鸟时名虽已籍籍而未免堕于古拙之习偃家学而笔力遒健风格高举过父远甚尤善画马其笔法磊落挥霍振动
　　赵博文尚书左丞相涓之子世业儒喜丹青而于士女犬为尤工絶无世俗区区形似之习
　　戴嵩不知何许人初韩滉镇浙西命为巡官师滉画皆不及独于牛能画野性过滉远甚至于田家川原亦各臻妙弟峄亦以画牛得名
　　戴峄嵩之弟画牛善作奔逸之状
　　李渐不知何许人官任忻州刺史善画马人物笔迹气调当时号无俦
　　李仲和渐之子善画畨马人物有父风但笔力不逮张符善画牛颇工笔法亦韩滉之
　　滕王元婴唐宗室善丹青喜作蜂蝶朱景元尝见其粉本谓巧之外曲尽精理
　　薛稷字嗣通河东汾阴人收之从子也书学禇河南画踪如阎立本善花鸟人物杂画犹长于鹤得名于古今焉稷在睿宗朝官至太子少保封晋国公
　　边鸾长安人以丹青驰誉于时尤长于花鸟得动植生意大扺精于设色如良工之无斧凿痕耳然以技困穷卒不获遇转徙潞泽间米海岳论画花亦谓鸾画如生
　　于锡不知何许人善画花鸟最长于鸡
　　梁广不知何许人善画花鸟为一时所称故郑谷海棠诗有梁广丹青笔迟之句
　　萧悦不知何许人官为协律郎喜画竹深得竹之生意名擅当世
　　刁光长安人天复中避地入蜀善画湖石花竹猫鸟雀之类慎交防所与者皆一时佳士黄筌孔嵩皆师事之
　　周滉不知何许人善画水石花竹禽鸟颇臻其妙朱审吴郡人得山水之妙亦画人物竹木
　　王宰家于西蜀贞元中韦令公以客礼待之画山水树石出于象外多画蜀山玲珑窳窆差巧峭
　　杨炎贞元中宰相出贬崖州尝画松石山水出于人表程修已其先冀州人祖大厯中任越中医学博士时周昉任越州长史遂令修已师事之尽得其画人物口授之妙尤精山水花竹
　　冯绍政善画鸡鹤龙水时称其妙开元中为少府监张遵礼善画鬭将鞍马戈矛器械用笔堑差小画尤佳王绍宗琅琊人父脩礼画迹与殷仲相类
　　蒯亷性野尝爱画鹤后师薛稷深得其妙
　　檀智敏时号檀生屋木楼台出一代之制
　　郑俦屋木楼台师檀生
　　陈谭工山水德宗除连州刺史令写彼处山水之状每歳贡献野逸不羣高情迈俗张藻之亚也
　　刘商为郎中性格高迈爱画松石人物初师张藻后自造真为意有观奕图石刻行于世
　　王定为中书常癖于画公政之外每图佛像高僧士女皆冠于当代贞观时以画得名
　　黄谔画马独善于时
　　李灵省落拓不拘检常爱画山水每图一幛非其所欲不即强为也但以酒生思傲然自得不知王公之尊贵自得其趣耳
　　张志和号烟波子常渔钓于洞庭湖顔鲁公典吴兴重其高节以渔歌五首赠之张乃随句赋象人物舟船烟波风月鸟兽皆依其文写之曲尽其妙
　　左全蜀人本儒家工画佛道人物寳厯中声驰宇内多仿吴生颇得其要
　　陈皓　彭坚与范琼同时同艺名振三川
　　吕嶤竹【阙】防尹继昭弟子并长安人工画道释人物僖宗朝翰林待诏广明中扈从入蜀
　　麻居礼蜀人师张南本光化天复间声迹甚高
　　李洪度成都人工画道释人物驰誉当时
　　张腾不知何许人工道释杂画笔法布色颇穷其妙张赞河阳人工画人物道释
　　王浃不知何许人善画人物
　　韩王元嘉善画龙马虎豹则天授太尉
　　刘孝师时与靳智翼俱善画
　　梁寛画比吴智敏更为俊逸
　　王陁子善山水幽致峯峦极佳
　　康萨陁为振威校尉画人马措意非高
　　王知慎工书画师于阎与兄知敬齐名笔力爽利风采不凡
　　王韶应【一作诏隠】画神深有气韵一云山水人马
　　李生吴弟子善画地狱佛像有类于吴而稍弱
　　张藏亦吴弟子裁度麄快思若涌泉亦好细画
　　武静藏善画神有气韵
　　董蕚字重照开元中多在尚方善杂画车牛推其妙陈静心善寺壁弟净眼善地狱山水
　　程雅善杂画
　　杨坦杨仙乔并长安人好图神子爽亦善之
　　解倩善神
　　善皎上邽人善鹰鸟开元中官至秘书监
　　李思诲林甫之父思训之弟善丹青赠礼部尚书李林甫善山水类昭道
　　李凑林甫侄善画绮罗人物师阎令但笔迹疎散画其媚态则尽美
　　郎余令有才名工山水古贤为著作佐郎
　　曹元廓则天朝为朝散大夫左尚方令师于阎工骑猎人马山水
　　刘行臣善画神类王朝隐
　　阳善山水似李将军子瑾妙过于父
　　尹琳善画佛像高宗时得名
　　李仲昌　　李嗣真并琳弟子
　　禇庭诲善人物神有气韵时称第一
　　僧智瑰善山水神气韵洒落
　　殷令名陈郡人父不害累代工书画
　　殷文礼字大端书画妙过于父武德初为中书舎人殷仲容文礼子则天时任秘书丞善写貌及花鸟妙得其真或用墨色如兼五采亦边鸾之次也
　　谈皓善画人物有态度衣裳润媚与李凑少相类僧金刚三藏师子国人善西域佛像
　　宋令文善书画
　　司马承祯字子微善画又工篆
　　释翛然俗姓裴氏善丹青工山水
　　郑逾善山水天寳中得名于梁宋间
　　李果奴善写人物笔迹调润
　　张湮官刑部员外郎善画山水
　　刘方平工山水树石汧国公李勉甚重之
　　王态官至潭州都督善湘中山水似李将军
　　王象有画卤簿图传于代
　　田琦鴈门人善人物并写貌官至汝南太守
　　李逖工画蝇蝶蠭蝉之类
　　李平均唐宗室工山水官至陈留令
　　【阙】　工花鸟官至澄城令
　　韩嶷工妇女杂画善布色
　　齐皎高阳人善外蕃人马尤工山水官至泽州刺史齐映皎弟性雅正好学善山水赠礼部尚书
　　史瓒官至省郎善画鞍马人物
　　戴重席工子女极精妙
　　裴谞字士明河东人画山水极有思官兵部尚书陈昙字成工山水有情趣但峰岫少竒往往烦碎官衡州刺史
　　顾况字逋翁吴兴人颇好诗咏善画山水
　　郑寓学昉画天王菩萨有思
　　沈宁善树石山水有格律师张璪而少劣
　　萧祐画山水为桂州观察使
　　刘整任秘书正字善山水
　　刘之竒亦能山水
　　强颖善水鸟
　　陈庶州人师边鸾花鸟尤善布色
　　陈恪工山水师张郑人物鞍马虫禽并精子积善山水妙过于父
　　周太素善画花鸟佛像终尚书令
　　麹庭善山水格不甚高但细巧耳
　　侯莫陈厦字重搆工山水用意极精
　　会稽僧道芬
　　荥阳郑町　　梁洽
　　青州吴恬　已上并善山水芬格髙郑淡雅梁美秀吴险巧
　　牛昭善山水
　　髙道兴成都人光化中与赵德齐同画西平王仪仗授翰林待诏
　　赵德长安人天复中入蜀工画车马人物山水佛像屋木
　　陈义　　　　殷　　　殷季友　　　许琨同州僧法明　钱国养　　左文通　　　宋抱一孟仲晖　　　已上皆开元时人善写貌
　　髙江　　　　车道政
　　嗣滕王湛然善画花鸟蠭蜨官至太子詹事
　　卫宪师周昉花木竹雀各造其妙
　　张立不知何许人蜀中画迹甚多亦能墨水
　　五代
　　王商不知何许人工画道释士女尤精外国人物与胡翼同时并为都尉赵岩所厚
　　燕筠不知何许人工画天王笔法师周昉颇臻其妙然不见他画独天王传于世
　　支仲元凤翔人画人物极工笔法师顾陆细有力人物清润不俗其画神仙人物多作奕棋之势宋髙宗题作晋六朝者多仲元所作
　　左礼成都人工画道释像学吴道描染与杨庭光相类但行笔差细耳宣和画谱谓与张南本笔法相似图画见闻志谓与张南笔法相似岂即张南本也
　　朱繇长安人工画道释妙得吴道笔意所画未有不以为法者时出新意千变万态动人耳目弟子赵裔亦知名
　　李升成都人善画人物尤善山水笔意幽闲人有得其画往往误称王右丞者焉
　　杜子环华阴人精意道释研吮丹粉尤得其术故彩绘特异
　　杜齯龟秦人避地居蜀事王衍为翰林待诏博学强识善画佛像人物始师常粲后舍旧学自成一家故笔法凌轹辈流粲亦莫能接武也
　　张元简州金水石城山人善画尤以罗汉得名
　　曹仲元建康丰城人江南李氏时为翰林待诏画道释神初学吴道不成弃其法别作细密自为一家尤工傅彩
　　陆晃嘉禾人善人物多画道释神仙性疎野每沈湎于酒遇笔挥洒略不预搆故妍丑互出当其合作描法甚细而有力有一等缪画麄恶亦其所作
　　僧贯休俗姓姜氏字德隐婺州兰溪人初以诗得名后入两川颇为王衍待遇因赐紫衣号禅月大师能画间为本教像唯罗汉最着其画像多作古野之貌不类世间所传
　　梁驸马都尉赵岩本名霖后改今名喜丹青尤工人物格韵超絶非寻常画工所及尤能鉴画
　　杜霄善画士女得周昉笔法为多尤工蠭蜨及曲眉丰脸之态非风流蕴借有王孙贵公子之思致者未易得之
　　丘文播广汉人又名潜与弟文晓俱以画得名初工人物兼作山水后多画牛时称竒絶子仁庆善画尤长花雀　丘文晓与文播齐名山水亦工
　　阮郜不知何许人入仕为太庙斋郎工写人物特于士女得纤秾淑婉之态但传于世者甚少
　　妇人童氏江南人莫详其世系所学出王齐翰工画道释人物童以妇人而能丹青故当时缙绅家妇女往往求画照焉
　　胡翼字鹏云工画道释人物车马楼台山水种种臻妙甞临模古今名笔目之曰安定鹏云记
　　卫贤长安人江南李氏时为内供奉长于楼台人物初师尹继昭后服膺吴体其画髙崖巨石则浑厚可取而皴法不老为林木虽劲挺而枝梢不称其本论者少之然至妙处亦人希及
　　李赞华本北部东丹王后唐明宗赐姓名善画本国人物鞍马不作中国衣冠亦安于所习者也然议者谓马丰肥笔乏壮气
　　王仁夀汝南宛人石晋时作待诏工画道释神及马始师王殷后学精吴法
　　房从直成都人工画人物畨骑王蜀时为翰林待诏袁义河南登封人为侍卫亲军善画鱼穷其变态得噞喁防泳之状非世俗所画庖中物也
　　僧傅古四明人画龙独造乎妙弟子德饶无染皆臻其妙
　　关仝【一名穜】长安人画山水师荆浩晩年有出蓝之美所画脱畧毫楮笔愈简而气愈壮景愈少而意愈深造古淡石树出于毕宏有枝无干当时郭忠恕亦师事之然仝于人物非所长多求胡翼为之
　　杜楷【一作措】成都人善山水作枯木断崖云崦烟岫之态思致颇逺
　　罗塞翁隐之子为吴中从事喜丹青善画羊精妙卓絶张及之京兆人画犬马花鸟颇工作犬得敦厐之状无摇尾乞怜之态
　　道士厉归真莫知其乡里画牛虎并工竹雀鸷禽笔简意尽气韵萧爽坡岸山林亦佳
　　李霭之华阴人善画山水林泉尤喜画猫于药苗间雅为罗绍威所厚建一亭为霭之援毫之所曰金波时号为金波处士
　　胡擢不知何许人博学能诗气韵超迈善画花鸟亦诗人感物之作也
　　梅行思【一作再思】江夏人画人物牛马最工于鸡为南唐李氏翰林待诏品目甚髙
　　郭干晖北海营丘人世呼为郭将军工画鸷鸟杂禽疎篁槁木田野荒寒之景格律老劲曲尽物性之妙钟隐亦一时名流变姓名师事久之方授以笔法
　　郭干祐干晖弟工花鸟虽不如兄所学亦相上下钟隐天台人善画鸷禽榛棘能以墨浅深分其向背变姓名师郭干晖深得其妙兼工画山水人物
　　黄筌字要淑成都人始学画师刁光早得时名十七岁事蜀王衍为待诏至孟昶加检校少府监累迁如京副使花竹师滕昌祐鸟雀师刁光山水师李升鹤师薛稷人物龙水师孙位资诸家之善而兼有之无不臻妙
　　黄居寳字辞玉筌次子工画得家传兼以八分书知名事蜀为待诏累迁至水部员外其画石文理纵横爽砂爽石棱角峭硬如虬如虎
　　黄居实绍兴秘阁中有会禽图一而诸书无不载其名筌有五子不审其为第几人
　　滕昌祐字胜华吴人后游蜀以文学从事初不婚官志趋髙洁脱畧时态工画花鸟蝉蝶折枝生菜傅彩鲜泽宛有生意尤长于画鵞葢其观动植而形于笔端未尝专于师资也兼善大字
　　李颇【一作坡】南昌人善画竹气韵飘举不求小巧而多于情任率落笔便有生意然而所传于世者不多
　　韩虬【一作求】李枳【一作祝】不知何许人皆倜傥不拘有经畧才能属唐祚陵季遂退藏不仕以丹青自汚学吴道尤长于道释好防晋唐间为李克用所杀
　　张图字仲谋河南洛阳人朱梁时将军少颖悟而妙丹青及善泼山水皆不由师授自致神妙亦不法古今自成一体尤长于大像其画用浓墨麄笔如草书颤掣飞动势甚豪放至于手面及服饰仪物用细笔轻色详缓端慎无一欹侧怪怪竒竒自成一家法
　　朱瑶字温琪不知何许人学吴道子由是知名
　　跋异汧阳人善画佛道神及大像
　　陶守立池阳人世业儒保大间应举下第退居齐山闭门却扫以诗酒丹青自娱善画道释神殿阁车马山川人物靡不精妙
　　竹夣松建康溧阳人仕南唐为东川别驾善画人物士女台阁冠絶当代其布景命意绰约体态宛得周昉之格
　　施璘字仲寳京兆蓝田人工画竹有生意为当时絶伎丁谦义宜人工画竹师萧悦兼善写蔬菜
　　何遇河南长水人善画宫室慕卫贤笔法尤善山水树石为当时所称其间人物则假手于人
　　梁相国于兢善画牡丹幼年从学因覩槛中牡丹乃命笔放之不浃旬夺真后遂酷思无倦动必増竒
　　梁左千牛卫将军刘彦齐善画竹颇臻清致有孟宗泣竹湘妃等图传于世人物多假胡翼之手尤能鉴别图绘皆极精当
　　王殷工画佛道士女尤精外国人物
　　李羣字文干唐宗室工画人物为世所称
　　李应洎弟审并工画蕃马专学胡环
　　韦道丰江夏人善画人物寒林逸思竒僻不拘小节当代珍之然经嵗月方成一图成则惊人
　　朱简章江夏人工画人物屋木
　　王乔士工画佛道人物
　　郑唐卿工画人物兼长写貌
　　郭权江南人师钟隠
　　史琼善画雉竹石
　　程凝善画鹤竹兼长逺水
　　王道古善画雀竹当时号雀儿王
　　唐垓善画野禽生菜野族诸物世称精妙
　　王道求工画佛道神人物畜兽始仿周昉后学卢棱迦当时名手叹服
　　宋卓工画道释志学吴笔不事傅彩
　　富玫工画佛道
　　黄延浩工画人物
　　王伟工画道释
　　张质定州人工画田家风俗
　　宋艺蜀郡人工写貌王蜀为翰林待诏
　　阮知诲成都人工画贵戚子女兼长写貌事王蜀为待诏髙从遇道兴之子袭父艺为孟蜀翰林待诏
　　阮惟德知诲之子绍精父业事孟蜀为翰林待诏尤善状宫闱禁苑皇妃帝戚富贵之事精妙颇甚
　　杜敬安齯龟之子事孟蜀为翰林待诏妙于佛像尤能傅彩孟州名画録载为杜子环子未知孰是
　　赵忠义徳之子事孟蜀为翰林待诏虽从父训宛如生死
　　蒲宗训蜀人事孟蜀为翰林待诏师房从直画人物神笔法虽细其势甚壮
　　蒲廷昌宗训养子为孟蜀待诏工画佛道神尤精狮子行笔劲利用色不繁
　　张玫成都人为孟蜀翰林祗候工画人物士女兼长写貌
　　徐德昌成都人为孟蜀翰林祗候工画人物士女墨彩轻媚为时所称
　　周行通成都人工画神人马鹰犬婴孩得其精妙孔嵩蜀人善画龙兼工花雀与蝉师刁处士
　　赵才蜀人工画人物神亦长甲骑
　　姜道隐汉州绵竹人龆龀好画不事产业惟画为好布衣芒履随身笔墨而已尝于净众寺画山水松石赵庭隐赠之十缣拂衣而去
　　杨元贞石城山张外族也工画释道罗汉善为曹笔尤精布色始居蜀后召入邺中不回
　　董从诲成都人世本传家心游绘事佛道人物举意皆精
　　张景思金水石城山张之裔工画佛道
　　朱悰不知何许人与卫贤并师尹继昭
　　僧楚安汉州什邡人俗姓勾氏善画山水人物楼台防缀甚细论者谓笔纵全亏六法非大手髙格
　　僧智蕴河南人工画佛像人物学深曹体
　　僧德符善画松栢气韵潇洒作汴州相国寺
　　李文才华阳人工画人物屋木山水善写真时辈罕及周昉之亚也事孟蜀为翰林待诏
　　杜义蜀州晋原人工画佛像罗汉
　　程承辩眉州彭山人工画人物神
　　僧令宗乃丘文播异姓弟工山水人物佛像天生道士李夀仪卭州人宗张简卿笔法多画道门尊像人呼为李水墨
　　吴越王钱镠善墨竹
　　朱澄事江南李中主为翰林待诏工画屋木尝与髙太冲等合画雪景宴图时称絶手
　　髙太冲江南人工传写事李中主为翰林待诏尝写中主真得其神思
　　浙僧蕴能工杂画善画佛像
　　李夫人西蜀名家未详世胄善属文尤工书画郭崇韬伐蜀得之夫人以崇韬武弁常郁悒不乐向夕独坐南轩竹影婆娑可喜即起挥毫濡墨摸写牕纸上明日视之生意具足或云自是人间往往效之遂有墨竹
　　李仁章并州人学吴画长于神当时论非卢棱迦无以并辔










　　图绘寳鉴卷二
<子部,艺术类,书画之属,图绘宝鉴>
　　钦定四库全书
　　图绘寳鉴卷三
　　元　夏文彦　撰
　　宋
　　仁宗天资頴悟圣艺神竒遇兴援毫超逾庶品献穆公主丧明亲画龙树菩萨命待诏傅模镂板印施又尝画马上有押字并御寳
　　徽宗万几之暇惟好书画兴学校艺如取士法丹青卷轴具天纵之妙有晋唐风韵尤善墨花石作墨竹细不分浓淡一色焦墨藂密防露白道自成一家不蹈袭古人轨辙尤注意花鸟睛多用黒漆隐然豆许髙出缣素几欲活动画后押字用天水及宣和政和小玺志或用瓢印虫鱼篆文
　　燕恭肃王元俨名重戚藩精于像物画竹鹤图曲尽其妙尝自朽十六罗汉令蜀人尹质描染棱棱风骨非常所能及
　　郓王楷徽宗第二子善画花鸟极为精到尤善墨花但用墨粗欠生动耳
　　孙梦卿字辅之东平人工画道释人物深得吴法世谓之孙吴生
　　孙知微字太古眉阳彭山人世本田家天机颖悟善画初非学而能清净寡欲飘飘然真神仙中人喜画道释用笔放逸不蹈袭前人笔墨畦畛时辈称服描法甚老黄筌不能过也
　　勾龙爽蜀人好丹青喜为古衣冠多作质野不媚之状尤善婴孩得其态度国初为翰林待诏
　　陆文通江南人画山水道释楼台得名于时山水学董源巨然画道释尤工作神仙故实
　　王徐翰金陵人事江南李后主为翰林待诏画道释人物多思致好作山林丘壑隐岩幽卜无一朝市风埃气
　　顾德谦建康人善画人物多喜写道像此外杂工动植风格特异论者谓王维不能过而李后主亦尝谓之曰古有恺之今有德谦其爱重如此
　　侯翌字子冲安定人善画端拱雍熙之间声名借甚学吴生落墨清驶行笔劲峻峭拔而秀绚丽而雅亦画家之絶艺也始年十三师郭巡官郭忘其名越四年所学过郭逺甚虑掩郭名徙寓秦川
　　武洞清长沙人父岳学吴生工画人物尤长于天神星象用笔纯熟洞清能世其学过父逺甚作佛像罗汉善战掣笔作髭发尤工布置落墨神妙不俗
　　杨棐京师人客防江浙后居淮楚善画道释人物学吴生尤于观音得名天下其子圭有父风描像手面作极细笔
　　武宗元字总之河南白波人官至虞曹外郎善丹青长于道释造吴生阃奥行笔如流水神彩活动大扺如写草书竒作也
　　道士李德柔字胜之河东晋人徙居西洛喜读书丹青之技不学而能多画神仙故实葢其夙世之习也尤工写貌其设色所设朱铅多以土石为之故世俗不能宣和中为凝神殿校籍
　　道士徐知常字子中建阳人能诗善属文尤通道家典教画神仙事明其本末宣和中除蕊珠殿侍晨
　　周夕矩金陵句容人事李煜为翰林待诏善画道释人物车马楼观山林泉石尤精士女其行笔痩硬战掣葢学其主李重光书法至画士女则无颤笔大约体近周昉而纤丽过之
　　石恪字子专成都人性滑稽有口辩工画佛道人物始师张南本技进益纵逸不守绳墨多作戏笔人物诡形殊状惟面部手足用画法衣纹皆粗笔成之
　　李景道南唐李升亲属喜丹青无贵公子气作文防图颇极其思
　　李景防景道季孟行也好画人物极胜作谈道图风度不凡
　　顾闳中江南人事李氏为待诏善画人物尝与周文矩同画韩熙载夜宴图
　　顾大中江南人善画人物牛马兼工花竹
　　郝澄字长源金陵句容人作道释人马笔法清劲善设色尤工写貌画鉴载曾见澄画马甚俗不过一工人所为殊无古意二说未知孰是当质诸博古者
　　汤子升蜀人画山水人物颇工有铸鉴图传于世描法佳
　　李公麟字伯时号龙眠居士舒城人登进士第博览法书名画故悟古人用笔意作书有晋宋风格绘事集顾陆张吴及前世名手所善以为己有专为一家作画多不设色独用澄心堂纸为之惟临摹古画用绢素着色笔法如行云流水有起倒论者谓鞍马逾韩干佛像追吴道山水似李思训人物似韩滉潇洒如王维当为宋画中第一照暎前古者也官至朝奉郎
　　内臣杨日言字询直开封人喜经史作篆八分画山林泉石人物荒逺萧散气韵髙迈非世俗得以拟伦尤精写照官至昭化军节度使
　　郭忠恕字恕先雒阳人少能属文周时为博士能篆善画楼观木石皆极精妙始亦尝师关仝太宗素知其名召为国子监主簿后忤防流登州至齐之临邑道中尸解仙去
　　赵克夐宗室戏弄笔墨防鱼尽浮沈之态封髙密侯赵叔傩宗室善画多得意于禽鱼每下笔皆合诗人句法景物虽少而意常多
　　董羽字仲翔毘陵人善画鱼龙海水其汹涌澜翻咫尺汗漫莫知其涯涘也事南唐为待诏后归宋为图画院艺学
　　杨晖江南人善画鱼得其鬐鼓鬛之态
　　徐易暨弟白海州人善画极得其形似论者谓其皆作出水鳞不过刀机间物耳兼工杂画尤能篆为御书院艺学
　　宋永锡蜀人画花竹禽鸟鱼蟹学梁广善傅色
　　许道宁长安人学李成画山水初卖药都门画山水以聚观者故早年所画俗恶至中年脱去旧学稍自检束行笔简易风度益着峯头直皴而下林木劲硬自成一家体至细微处始入妙理评者谓得李成之气
　　陈用志颍川郾城人居小窑镇人呼为小窑陈国初为画院只候已而告归乡里工画道释山林亦善人马学胡瓌而多出已意虽详悉精防但疎放全少无飘逸处也
　　翟院深营掺人师李成画山水为本郡伶人郡宴方击鼓顿失节奏部长举其过守诘之翟对曰性本好画丘挝之次忽见浮云在空宛若竒峯可为画范目不两视故失其节翌日命院深为画果有疎突之势甚异之其临摹李成彷佛乱真若论神气则霄壤也评者谓得李成之风
　　髙克明绛州人端愿谦厚喜防佳山水探竒访古归则燕坐静室故景造笔下亦喜道释人马花鸟梅观评者谓其山水虽工不免有画人之习无深厚髙古之气仁宗朝为待诏守少府监主簿
　　郭熙河阳温县人为御画院艺学善山水寒林宗李成法得云烟出没峯峦隐显之态布置笔法独步一时早年巧赡致工晩年落笔益壮
　　孙可元不知何许人好画吴越间山水笔力虽不至豪放而气韵髙古
　　赵干江南人为南唐画院学生画山水林木皆江南风景多作梅观舟船水村鱼市花竹散为景趣无一防朝市风埃
　　屈鼎开封人画山水学燕文贵颇有思致仁宗朝为画院只候
　　陆瑾江南人善画江山风物落笔潇洒殊无尘埃笔法布置大抵宗王维媚妩过之
　　王士元汝南宛丘人王仁夀之子善丹青兼诸家之妙人物师周昉山水师关仝屋木师忠恕凡所下笔无一笔无来处故皆精微但多作楼台桥径如家中景乏深山大谷烟霞之气耳官至郡推官
　　燕肃字穆之本燕人徙居曹今为阳翟人文学治行缙绅推之喜画山水寒林蹈王维之踪仿李成之范独不为设色官至礼部尚书后赠太师
　　宋道字公达洛阳人擢第为郎善画山水闲淡简逺取重于时但乘兴即寓意而作传世故少
　　宋廸字复古道之弟以进士擢第为郎师李成画山水运思高妙笔墨清润又喜画松或髙或偃或孤或双以至于千万株森森然殊可骇也其犹子子房亦得家法
　　王谷字正叔颍川郾城人寓意丹青多取今昔人诗词意趣写而为图绘故铺张布置率皆潇洒官至大理卿
　　范坦字伯履洛阳人善画山水其笔法学关仝李成兼工花鸟防艺绘事下笔老健官至承议郎
　　黄齐字思贤建阳人擢第为兵部侍郎寓兴丹青作风烟欲雨图非阴非霁如梅天雾晓霏防晻霭之状殊有深思
　　李公年不知何许人善画山水运笔立意风格不下于前辈所布置者甚有山水云烟余思尝为江浙提刑
　　李时雍字致尧号适斋成都人崇宁间为书学谕寓意丹青皆不凡作墨竹尤髙与文同并驰官至殿中丞
　　驸马都尉王诜字晋卿本太原人后为开封人善读书属文所从防者皆一时之老师宿儒能画学李成山水清润可爱又作着色山水师唐李将军不古不今自成一家画墨竹师文湖州筑堂曰寳绘收藏古今法书名画以为胜玩东坡为之记
　　内臣童贯字道辅开封人御下寛厚能节制兵戎时弄翰防戏作山林泉石人以为珍玩官至太傅
　　内侍刘瑗字伯玉开封人家多竒画尤能考覆其伪皆极精当放笔作云林泉石颇复潇洒官至通侍大夫赠少师
　　内侍梁揆字仲叙开封人善丹青花竹人物山水一一能之官至直睿思殿
　　丁贶濠梁人善画花鸟
　　内侍罗存字仲通开封人性喜画作小笔山水虽身在京国而浩然有江湖之思致官至尚食局奉御
　　内侍冯觐字遇卿开封人少好丹青作江山四时之景颇极精妙慕王晋卿笔墨临仿乱真官至武翼大夫
　　僧巨然钟陵人善画山水笔墨秀润善为烟岚气象于峯峦岭窦之外至林麓之间犹作卵石松柏疎筠蔓草之类相与暎发而幽溪细路屈曲萦带竹篱茅舎断桥危栈真若山间景趣也得董源正传者巨然为最也少年时矾头多老年平淡趣髙
　　【阙】　松字永年大年弟工画花竹无俗韵尤工作水墨花果但作朽蠧太多论者或病之兼画犬得名于时官至右武卫将军
　　赵邈龊亡其名朴野不事修饰故人以邈龊称不知何许人也善画虎不惟得其形似而气韵俱利树石亦佳如草书法
　　朱义江南人画牛得名作斜阳芳草村落荒闲之趣虽望戴嵩不及而亦后来名家
　　朱莹义族也画牛马得名尤工人物
　　甄慧睢阳人善画佛像脱落世间形相具天人之威仪亦工画牛马而留意甚精
　　王凝不知何许人为画院待诏画花竹翎毛下笔有生意又工为鹦鹉狮猫等
　　祁序江南人工画花竹禽鸟又工画牛人或谓有戴嵩遗风至于画猫近世亦罕有其比
　　何尊师不知何许人居衡岳往来苍梧五岭仅百余年人问其氏族年夀但云何何问其乡里亦曰何何时人因号曰何尊师喜戏弄笔墨工作花石尤以画猫专门为时所称
　　赵宗汉字献甫太宗曽孙濮王防子博雅该洽无声色之好唯以丹青自娱尝作雁图气韵潇散有江湖荒逺之趣赠太师追封景王
　　赵孝颖字师纯端献魏王第八子翰墨之余雅善花鸟颇有思致仕至德庆军节度使
　　赵仲佺字隐夫宋宗室明敏无他嗜好一意于文词翰墨间至于难状之景则寄兴于丹青善作草木禽鸟皆诗人之思致也封和国公
　　赵仲僩字仲道宋宗室长于宫邸雅好绘画善花鸟出游以笔簏粉墨自随遇兴见髙屏素壁随意作画率有真趣或求则未必应也追封荣国公
　　赵士腆宋宗室善画寒林晴浦甚多思致其竹石禽鸟亦称官任武节郎
　　赵士雷字公震宋宗室画山水人物清雅可爱尤长于花鸟官至襄州观察使
　　李植字化光京兆人观察使士衡之孙自防好道不乐婚宦工画山水刘贡父尝赞之
　　宗妇曹氏雅善丹青所画花鸟等皆非优柔软媚取悦儿女者真若得于防览见江湖山川间胜槩以集于毫端耳
　　南唐后主李煜字重光自称钟峯隐居又畧其言曰钟隐后人能文善书画书颤笔樛曲之状遒劲如寒松霜竹谓之金错刀画山水人物禽鸟墨竹皆清爽不凡别为一格然书画同体髙出意外
　　黄居寀字伯鸾蜀人筌之季子初仕孟蜀为翰林待诏能世其家学作花竹翎毛皆妙得其真写怪石山景往往过其父宋太宗朝授光禄丞委之摉访名画诠定品目时辈莫不敛袵当时较艺者视黄氏体制为优劣去取自崔白崔慤吴元瑜出其格遂大变
　　丘庆余蜀人文播之子善画花禽兼长于草虫凡设色者已逼于动植至其草虫独以墨之浅深暎发亦极形似之妙风韵髙雅为世所推初师滕昌祐晩年遂过之
　　徐熈金陵人世为江南显族熈所尚髙雅寓兴闲放画花木禽鱼蝉蜨蔬果妙夺造化今之画花者往往以色晕淡而成独熙落墨以写其枝叶蘂萼然后傅色故骨气风神为古今絶笔所画多在澄心堂纸上至于画绢绢文稍麄米元章谓徐熙绢如布是也议者谓黄筌之画神而不妙赵昌之画妙而不神兼二者一洗而空之其为煕欤孙崇嗣崇勲亦颇得其所传焉
　　徐崇嗣熙之孙画花鸟绰有祖风又出新意不用描写止以丹粉防染而成号没骨图以其无笔墨骨气而名之始于崇嗣也
　　徐崇矩熙之孙崇嗣崇勲其季孟焉画花鸟能不坠家学作士女益工曲眉丰脸葢写花蜨之余思也
　　唐希雅嘉兴人妙于画竹作翎毛亦工学江南李后主金错刀书有一笔三过之法虽若甚痩而风神有余变而为画故颤掣三过处书法存焉喜作棘槚荒野之趣气韵萧踈非画家绳墨所拘也
　　唐宿　唐忠祚皆希雅之孙善画花竹翎毛得世传之妙墨作棘鍼虽易元吉不能及之
　　赵昌字昌之广汉人善画花果名重一时初师滕昌祐后过其艺作折枝有生意傅色尤造其妙兼工草虫葢其所作不特取其形似直与花传神也禽石非其所精
　　易元吉字庆之长沙人初工花鸟及见赵昌画乃曰世不之人遂逰荆湖搜竒访古几与狖鹿豕同防故口传心击之妙一写于毫端又于长沙舎后开圃凿池以乱石藂篁梅菊葭苇驯养水禽山兽以伺其动静资于画思故写动植无出其右尤善画獐评者谓徐熙以后一人而已画上多自书长沙助教易元吉画
　　崔白字子西濠梁人善画花鸟释道人物山林飞走之类尤长于写生极工于鵞所画无不精絶宋画院较艺者必以黄筌父子笔法为程式自白及吴元瑜出其格遂变宋仁宗朝画垂拱殿御扆称防补图画院艺学
　　崔慤字子中崔白弟工画花鸟推誉一时笔法规模与白相若尤喜作自成一家官至左班殿直
　　艾宣金陵人善画花竹禽鸟能传色晕淡有生意孤标雅致别具风规败草荒榛尤长野趣尤喜画鹌鹑著名于时
　　葛守昌开封人画院只候善画花鸟率有生意又工草虫蔬菜等物葢其所兼耳
　　王晓泗州人善画鸣禽藂棘鹰鹞师郭干晖而逰其藩亦能画人物极古拙甞于李成读碑图上见之
　　刘常金陵人善画花竹气格清秀名重江左家治园圃植花竹日防息其间得意辄索纸落笔遂与造物者为友染色不以丹铅衬傅调匀深浅一染而就米海岳谓常之所学不减赵昌
　　武臣刘永年字公锡本彭城人后徙开封因家焉喜读书晓兵法勇力兼人能从事丹青出人意表作鸟兽虫鱼颇工尤喜写道释人物得贯休之竒逸而用笔非画家纤毫细管遇得意处虽垩帚可用此画史所不能及也官至崇信军节度使
　　武臣吴元瑜字公器开封人善画花鸟人物山林师崔白描法纤细傅染鲜润大变唐五代宋国初之法自成一家晩年因求画者多因取他画或弟子所模写冒以印章缪为己笔以塞责官至合州团练使
　　内侍贾祥字存中开封人少好工巧至于丹青之习颇极其妙作竹石草木鸟兽楼观皆工亦善人物官至知内侍省事赠少师
　　内侍乐士宣字德臣祥符人善丹青独喜金陵艾宣画久乃觉宣之拘窘于是舍其故步而笔法遂陵轹于前辈善画花鸟尤工水墨官至防州观察使赠少保
　　内侍李正臣字端彦工写花竹禽鸟颇有生意官至文思使
　　内侍李仲宣字象贤始专于窠木后喜工画鸟雀颇造其妙其所缺者风韵萧散葢亦有所未至焉官至内侍省供奉官
　　端献王頵英宗第四子能篆籀飞白戏作小笔花竹蔬果尤喜写墨竹无不曲尽其妙
　　赵令穰字大年宋宗室防心经史戏弄翰墨尤得于丹青之妙所作甚清丽雪景类王维笔汀渚水鸟有江湖意又学东坡作小山藂竹思致殊佳但笔意柔嫩实少年好竒耳
　　赵令庇宋宗室善画墨竹宗文同凡落笔潇洒可爱官至衡州防御使
　　越国夫人王氏端献王妇王审琦后作篆有古法为小诗有林下风致以淡墨写竹整整斜斜曲尽其态见者疑其影落缣素
　　驸马都尉李玮字公照其先钱唐人尚仁宗兖国公主善作水墨画竹石亦佳尤善章草飞白散官至平海军节度使
　　刘梦松江南人善以水墨作花鸟于浅深之间互相暎发虽采绘无以加也尤精于墨竹
　　文同字与可梓潼永泰人称石室先生又自号笑笑先生锦江道人善画墨竹知名于时或喜作古槎老枿淡墨一扫虽丹青极毫楮之妙者形容所不能及也亦善山水官至司封员外郎充秘阁校理
　　李时敏字致道成都人时雍之弟尤工大字妙于丹青宣和内府有诗意图官至朝请郎
　　阎士安宛丘人家世业医性喜作墨戏荆槚枳棘荒崖断岸蟹燕蒲藻皆极精妙尤长于竹下笔清劲造形圆脩官至国子助教
　　梁师闵一作士闵字循德开封人能诗好画花竹翎毛官至忠州刺史
　　僧梦休江南人喜丹青学唐希雅作花竹禽鸟尽物之态
　　武臣郭元方字子正开封人善画草虫信手寓兴俱有生态官至内殿承制
　　武臣李延之善画虫鱼草木禽兽写生尤工官至左班殿直
　　僧居宁毘陵人喜饮酒酒酣则好为戏墨作草虫笔力劲俊不专于形似每自题云居宁醉笔
　　王瓘字国器河南洛阳人工画道释人物深得吴法世谓之小吴生武宗元谓瓘画事物尽工设色清润古今无伦子端能世其学
　　王霭开封人画佛像人物追学吴生能尽其妙尤长于写真太宗朝授翰林待诏
　　赵光辅耀州华原人太宗朝为画院学生工画佛道人物兼精蕃马笔锋劲利刀头燕尾
　　髙益涿郡人工画道释神蕃汉人马用墨重传色轻变通应手不拘一态
　　孟题字坦之安化华池人画佛道神人马屋木笔无少滞转动飘逸出自己意自成一家大率作用气格与陈用智相似
　　张昉字升卿汝南人工画佛道人物学吴生仅得其法然用意敏速变态皆善
　　王端字子正山东人瓘之子喜读书工画山水人物花竹山水专师关仝好为罅石溅水性树老根有出人意思亦善墨竹取唐希雅生竹情状而为之故于向背不失尤长写真画鉴谓端人物古拙无神气描法不秀
　　厉昭庆建业人工画佛道人物尤长于观音至于衣文生熟亦能分别前辈殆不及授图画院祗候
　　王兼济洛阳人工画释道佛吴道元得其余趣髙文进蜀人从遇之子工画佛道师效曹吴笔力快健施色鲜润太宗朝为翰林待诏
　　赵元长【一作长之】字虑善蜀人工画道释人物兼翎毛授图画院艺学
　　赵元亨字彦徳【一名懐寳】开封人工画道释人物兼长屋木多状京城市肆车马尽事物之情
　　孙怀说安定灵台人工画道释人物学吴生略得其奥乘兴命笔往往称絶评者谓气格清峭理致深逺
　　南简平凉人性简傲闭门独居以画自乐工佛道人物传于世者絶少
　　王道真字干叔蜀郡新繁人善画佛道人物兼长屋木太宗朝为画院祗候亦善画兼得杨晖之妙
　　陈士元开封人初名允喜丹青之学尤好王士元笔遂改其名至于画屋宇车骑子女皁及人家景物若太湖石芭蕉花之类皆如王士元之迹
　　王拙字守拙河东人工画佛道人物虽放纵矜逸往往失于卑懦
　　王居正拙之子学丹青有父风善画士女师周昉得其闲冶之态然精密有余而气韵不足
　　叶进成江南人善画人物士女设色清润颇得阎令之体
　　燕文贵呉兴人军中善画山水及人物初师河东郝惠又善画舟船盘车其作山水不专师法自成一家细碎清润可爱然取其骨气无有也
　　叶仁遇江南人进成族弟工画人物多状江表市肆风俗田家人物
　　毛文昌字则之蜀人好画郊野村堡人物能与真逼又为邨童入学图其行步动止拜立诵写具风槩
　　商训不知何许人善鼓琵琶工画山水师范寛但笔势勾斫岩石少皴颇失之拙宋画评载学闗仝
　　黄怀玉华原人有足疾时人目为跛子学范寛颇有其格葢意思孤特得其岩峤之骨树木皴剥人物清洒然大约失之工向尝见一本清润可爱而往往传世者皆无足观恐是伪作耳
　　纪真亦学范寛失之似
　　刘永开封人工画山水始师僧德符画松石后覩关仝画遂捐弃余学专法关氏意思笔墨颇得其法
　　李隐五原人善画山水其势超峻截空而立复有平逺之趣止以焦墨皴淡全无勾斫
　　厐崇穆字季和右北平人工画山水能为羣峯列岫云烟聚散之象大中祥符中欲授以画院之职遯去不仕
　　曹仁希字企之毘陵人善画水为惊涛怒浪万流曲折以至轻波细溜于一笔自分浅深之势甚佳古今无及
　　裵文睨开封人仁宗朝翰林待诏工画水牛骨气老重劄渲谨密亦一代佳手然形似乏古意不足也
　　龙章字公绚京兆人性淳静好古居亦冠带善画虎亦工道释尤长于染
　　冯清陕郡阌乡人真宗时入图画院善画槖驼兼工平画亦能画火
　　韩拙字全翁南阳人善画山水窠石有山水纯全集行于世
　　荀信江南人工画龙水真宗时翰林待诏
　　吴怀江南人善画龙水
　　吴进亦善龙水
　　李用及开封人能画马深得韩干笔法人多称之亦善神宗吴生
　　张翼豳国人善画马及人物师赵光辅得其笔法但为蕃族靣目多类汉人于体为失
　　辛成不知何许人籍军中工画虎有精神气骨陶裔京兆鄠人工画花鸟精于写生形制设色与黄筌相近大宗朝为翰林待诏
　　冯进成江南人工画犬思虑精巧尤善染泽
　　解处中江南人为南唐后主翰林司艺俗呼为解将军善画雪竹有冒寒之意但间泊翎毛颇亏形似耳
　　母咸之江南人善画鸡毛色明润瞻视清爽大有生意傅文用开封人工画花鸟有黄筌之风特精野雉鹑鹊能辩四时毛采
　　李茂不知何许人善画人物清丽可爱
　　夏侯延祐字景休蜀人工画花鸟师黄筌粗得其要官至图画院艺学
　　刘文惠不知何许人善画花鸟傅采虽勤而气格伤懦王友字仲益汉州人师赵昌画花果不由笔墨专尚设色得其芳艳之意比之于昌终乏润泽之妙
　　道士牛戬字受禧河内人工画翎毛多信笔写寒鹊野雉鸠雀佳甚但柘棘不甚精髙然笔墨麄豪纵放亦不俗师刘永年
　　李雄北海人工画佛道偏长神罕有伦比
　　蔡润建康人善画舟船及江河水势太宗朝授图画院待诏
　　吕拙开封人工画楼观太宗营玉清宫拙画郁罗萧台样称防授翰林待诏不就愿为本宫道士仍得赐紫拙画屋木絶妙又能映带池塘但人物伤繁耳
　　刘文通开封人善画楼台真宗朝入画院为艺学宋澥字则未闻长安人湜之弟司封道之从祖髙洁不仕善画山水林石
　　隐士赵云子善画道像于青城文人观画诸仙竒絶袁仁厚师李文才
　　郝处江南人工画佛道神兼长写貌
　　顾洪祝不知何许人工画人物
　　髙怀节文进长子太宗朝为翰林待诏颇有父风兼长屋木
　　童仁益字友贤蜀人工画人物尊像出自天资不由师训笔力劲健类孙知微
　　龙章京兆机阳人工画道释人物兼工传写尤善画虎子渊有父风
　　钟文秀开封人为翰林待诏工画道释山水学关仝田景庆阳人工画人物有竒思
　　李元济太原人工画道释人物精于吴笔
　　王易鄜州人亦工佛道人物学隣元济
　　陈坦晋阳人工画道释人物其画田家固为独步张宗古工山水
　　道士李八师【亡其名】邛州依政人工画道门尊像
　　刘道士【亡其名】建康人工画佛道神落笔遒劲尤善山水师董源与巨然同时画亦同但刘画道士在左巨然则以僧在左以此为别耳
　　丘讷河南雒阳人工画山水体近许道宁笔气不逮而用墨过之
　　郝锐不知何许人工画山水
　　梁忠信开封人仁宗朝为画院祗候工画山水体近髙克明而笔墨差嫩又寺宇过盛栈道兼繁
　　李宗成鄜畤人工画山水寒林学李成破墨润媚取象幽竒林麓江臯尤为尽善评者谓得成之似
　　董赟颍川长社人工画山水寒林学志精勤毫锋老硬但器类近俗格致非髙
　　侯封邠人为图画院学生工画山水寒林师许道宁不能践其老格然笔墨调润自成一体亦郭熙之亚
　　苻道隐长安人工画山水寒林学无师法多从已见当其合作亦有可观
　　僧【阙】仁寓永嘉善画松初集诸家所长而学之后梦吞数百条龙遂臻神妙性嗜酒每醉挥墨于绡防粉堵之上醒乃添补千形万状极于竒怪
　　吴僧继肇工画山水与巨然同时体亦相类但峯峦稍薄怯也
　　刘赞蜀人工画花鸟龙水迹意兼美
　　李符襄阳人工画花彷佛黄体而丹青雅淡别是一种风格然于翎毛骨气有得失耳
　　李怀衮蜀人工画花鸟学黄氏与夏侯延祐不相上下李吉开封人尝为画院艺学工画花鸟学黄氏
　　侯文庆开封人为翰林待诏工画草虫及写蔬菜体尚精谨殊乏生气
　　董祥开封人为翰林待诏工画花木有瑠璃瓶中杂花枝人多爱之
　　李祐河内人善画花鸟
　　建阳僧惠崇工鵞鴈鹭鸶尤工小景善为寒汀逺渚潇洒虚旷之象人所难到也
　　卑显不知何许人真宗朝为翰林待诏工画马有韩干之风笔力劲健
　　张戡瓦桥人工画蕃马居近燕山得畨人形骨之妙尽戎衣鞍勒之精
　　丘士元不知何许人工画水牛精神形似外特有意趣胡九龄绛人工画水牛笔弱于裴文睍而意潇洒爱作临水倒影牛人多称之
　　包贵宣城人善画虎名闻四远号老包也
　　包鼎贵之子虽从父训抑又次焉
　　任从一开封人仁宗朝为翰林待诏工画龙水海鱼为时推赏
　　戚文秀工画水笔力调畅画清济灌河图一笔长五丈自边际起通贯于波浪之间与众毫不失次序超腾回折画鉴载常州佛寺后壁有徐友画水亦名清济贯河中有一笔寻其端末长四十丈笔法既老波浪起伏相对活动愈防愈竒
　　路推【亡其名】不知何许人善画鱼体致纯古
　　刘仲怀山阴人元祐徙居诸暨善墨竹笔法师文湖州蒲永升成都人性嗜酒放浪善画水东坡尝得其画每观之隂风袭人毛髪为立
　　何霸不知何许人工画船水其名尤着
　　支选不知何许人仁宗朝为画院祗候工画太平车又画酒肆边绞防楼子有分疎界画之功兼工杂画
　　赵裔不知何许人工杂画兼长道释人物学朱繇用笔少亚而傅彩为精亦善花鸟
　　髙怀寳怀节之弟工画花鸟草虫蔬果颇臻精妙与兄怀节同时画院祗候髙氏自道兴至二子凡四世皆以画进延于世诚可佳矣
　　邓隐梓州人工佛像神山水花鸟
　　张敦礼汳梁人哲宗壻也画人物树石并仿顾陆笔法细神采如生赠太师
　　程坦善杂画松竹颇佳人物甚俗米元章谓能污茶坊酒肆者此类近是
　　僧仲仁会稽人住衡州花光山以墨晕作梅如花影然别成一家所谓写意者也
　　赵叔盎字伯充宋宗室善画马
　　赵士暕字明发宋宗室读书能文兼工画有髙轩过图赵士衍宋宗室号花一相公长于着色山水意韵可喜赵士安宋宗室长于墨竹不遵川好作筀竹殊秀润苏东坡名轼字子瞻眉山人髙名大节照映古今复能留心墨戏作墨竹师文与可枯木竒石时出新意木枝干虬屈无端石皴老硬大抵写意不求形似
　　米芾字元章天资髙迈书法入神作画喜写古贤像山水其源出董源天真发露怪怪竒竒枯木松石自有竒思
　　晁补之字无咎济北人善画山水官至知泗州事寳觉大师画翎毛芦雁不俗
　　刘泾字巨济简州人米元章书画友也善作林石槎竹竹以圏笔为叶笔墨狂逸体制拔俗极有竒思官至职方郎中
　　苏过字叔党东坡先生季子也善作怪石聚篠咄咄逼翁又画山水逺水多纹依岩多屋木皆人迹絶处并以焦墨为之此出竒也官至中山倅
　　宋子房字汉杰郑州荥阳人少府监选之子复古之侄善画山水不古不今稍出新意官至正郎
　　程堂字公明眉人善画墨竹宗文湖州好画凤尾竹其梢极重作回旋之势而枝叶不失向背尤善写园蔬极佳
　　范正夫字子立颍昌人文正公诸孙德之子长于水墨杂画标格清秀有访戴圗鹡令图竹石图知凤翔还乡死于兵
　　顔博文字持约山东德州人长于水墨作人物笔法位置如李伯时但气韵差短耳又善墨花
　　任谊字才仲宋复古之甥画山水髣髴笼澹清润可喜亦能画花隶书学蔡中郎官至澧州通判
　　李石字知防资州人醉吟之余时作小笔风调逺俗官至成都倅
　　杭士林生作江湖景芦雁水禽气格清絶米元章谓可并徐熈在艾宣张泾之右南唐无此画
　　李甲字景元华亭人作逸笔翎毛有意外趣木不佳周纯字忘机成都华阳人后久留荆楚亦自称楚人画山水师李思训衣冠师顾恺之佛像师李伯时尤善画花鸟松竹牛马一一清絶
　　髙焘字公广沔州人自号三乐居士作小景自成一家清思可人一洗工气眠鸭浮鴈枯枿衰杨最为珎絶篆隶飞白一一造玅
　　僧徳正信州人徐竞明叔之兄徐林穉山之弟登科为平江教官弃而为僧能画山水人物种种清絶専师李伯时
　　刘明复善画山水师李成官至直龙图阁
　　蒋长源字水仲作着色山水顶似荆浩身似李成叶取真松为之如灵鼠尾大有生意石不甚工作凌霄花纒松亦佳作
　　鄢陵王主簿亡其名长于花鸟东坡曽题其折枝花李世南字唐臣安肃人善画山水寒林官至大理丞赵宗闵画墨竹山谷尝题之官至尚书郎
　　薛判官不知其名善墨竹
　　倪涛字巨济宣和间为都司善画墨戏草虫
　　文勋字安国善画山水官至太府寺丞
　　刘延世字王孟新喻人公是先生敞之犹子善写墨竹筑堂曰抱瓮为讲书之所
　　王冲隐名持字正叔长安人画禽鸟竹棘师崔白靳东发字茂远工画人物集古今谏诤百事为图号百諌图官至州倅其子咏字少张亦善山水
　　李颀字粹老尝画山并诗上东坡东坡次其韵
　　陈直躬髙邮人工画禽雁
　　朱象先字景初松陵人驰名元符间善画
　　张无惑山人也善山水
　　何充姑苏人能写貌擅艺东南无出其右
　　眉山老书生不得其名作七才子入关图山谷谓人物各有意态以为赵云子之苗裔摹写物象渐密而放浪闲逺则不逮也
　　雍秀才不知何许人善画虫鱼
　　章友直字伯益善画龟蛇颇有生意
　　黄斌老潼川安太人文湖州妻侄登科任戎倅善画竹黄彛字子舟斌老弟善画竹
　　刘明仲善作竹
　　黄与廸善墨竹
　　杨吉老字克一张文潜之甥善画竹
　　成子不得其名画山水
　　张远字行之太原榆次人隐居山间善画山水
　　张明远之侄亦擅名山水
　　王元通沧州人工山水师李成为人豪逸每画时大呼竒竒数声乃得意笔也
　　闾秀才江南人不记其名长于画水无所宗师自成一家
　　乔仲常河中人工杂画人物师李伯时
　　孔去非汝州人宁极先生之后长于小笔清雅可玩尤工草虫蠭蜨竹雀甚可观
　　刘松老字荣祖巨济之子书学米元章画师东坡王逸民永康导江人初为僧名绍祖诗画俱效周忘机而气韵悬絶也学山谷草书亦佳
　　冯乆照字明逺汾州人后寓蜀画山初颇繁冗后因郭熙之孙防卿来为太守尽以家学传之其格遂一变
　　刘履中字坦然汴人也善画人物笔势雄特仙佛亦其所长但故事人物未脱工气
　　刘铨字真成都人喜画山水尤精佛像描墨成染与李道明无异而清劲过之
　　张嗣昌字起之与可外孙笔法既有所授每作竹乘醉大呼然后落笔
　　妇人卢氏许州人能作墨竹梅圣俞尝赋诗题之任粹才仲之孙能作着色山水
　　雍巘字防山兴元人善山水作岩崖枯木云气画墨梅尤佳
　　牟谷不知何许人善传写能正面真宗朝授翰林待诏尹质蜀人工传写兼长杂画
　　殴阳黉开封人工传写
　　僧维真嘉禾人工传写
　　僧元霭蜀人太宗朝供奉工写貌
　　蔡肇字天启丹阳人登进士第仕至从官画山水人物尤好作枯槎老树怪石奔湍颇多古意
　　程若筠宣政间太乙宫道士善作古木老棘殊峭劲兼花竹翎毛踈渲颇工花则每树只作数花亦颇清雅
　　道士萧太虚画墨竹墨梅松柏杂树每画须用浓墨作枝梢其上干晕梅花有山林清幽气象题名作阴文篆字于石上如石刻然自作一格清竒可爱
　　甘风子关右人阳狂好酒画人物以细笔作头面动以十数然后放笔如草书法以就全体顷刻而成妙合自然多画列仙之流
　　王显道汉州人本饼师后专心画龙格制雄壮
　　成宗道长安人工人物兼善石刻临摹吴笔上石真迹细如丝髪不失精神体段宛然如画
　　三朶花房州人不知姓名尝戴三朶花故名之能自写真
　　眉山道士罗胜先自号云和山长善山水有古意李时择遂宁人见武洞清所画罗汉豁然晓解得其笔法兵乱归蜀即以画名
　　杨大明字民瞻号至乐子善龟蛇
　　杭僧真慧杭人画山水佛像近世佳品翎毛墨竹有江南气象
　　惠洪觉范能画梅竹用皂子胶画梅于生绢扇上灯月下宛然梅影也笔力于枝梗极遒健
　　道宏峩眉人姓杨受业于云顶山相貌枯瘁善画山水佛僧晩季似有所遇遂冠巾改号龙岩隐者
　　妙喜师长写貌
　　道臻嘉州石洞僧能墨竹
　　吴僧法能工画罗汉
　　祖鉴成都僧画观音
　　智平成都清凉院僧善画观音
　　虚已成都相林院僧善山水
　　觉心字虚静嘉州人善草虫山水
　　智原字子丰遂宁人工襍画尤长人物山水
　　智永成都僧工小景长于传模宛然乱真
　　真休汉嘉僧善模榻人物如真
　　宋茯字临仲汉杰之孙其山水气韵得家法但笔未老耳贾公杰字千里昌朝孙炎之子学马贲而标格过之又作佛像极精细衣缕皆描金而不俗
　　郭道卿字仲常防卿字季熊熙之诸孙皆为郡守颇有家学善画马其笔法真季孟也
　　髙大亨字通叟长于山水
　　钱端回戚里人善写平远
　　李景孟字仲淳善画马尤于图画鉴别精确
　　邵少微字叔才泽民子工画石竹禽兽笔墨草具而有余意
　　李元崇字季姚文正公裔无尽甥画山水师范寛清润可喜官县令
　　叶汉卿
　　李汉举
　　杨道孚
　　薛彦晦
　　王佐才
　　雷殿直　已上俱善墨竹
　　道士田白兖州人画竹石学东坡
　　李蕃字元翰成都人才元之曽孙能画道释人物全学范琼但不喜布色
　　崇德郡君李氏王之才妻公择之妺能临松竹木石见本即为之卒难辩
　　台亨夏县人元丰中修景灵宫调天下画工亨名第一诏翰林固辞归养
　　和国夫人王氏宗室仲輗室善字画兼长翎毛
　　张嗣昌母文湖州第三女尝临湖州黄梅障暮年以手诀传嗣昌
　　章友直女名煎能如其父篆笔画棋盘
　　任才仲妾艳艳有絶色善着色山水
　　桐庐方氏陈晦叔子妇作梅竹极清逺
　　魏观察宣政宦寺善墨竹
　　刘国用汉州人工画罗汉
　　陈自然工画佛兼长水禽
　　于氏不记名河东人能画佛道神
　　雷宗道商州人工杂画尤长于佛像山水山水似郭熙熊成甫工画佛像山水官县令
　　费宗道蔡州人画佛道神
　　吉祥平阳人工佛道笔墨轻清山水亦佳
　　司马冦汝州人佛像神人物种种能之宣和间称第一手
　　杨杰阆州人长于神每下笔先画手足然后三两笔成就全体
　　张通鄜延人长于仙佛
　　李士云金陵人
　　程怀立南郡人
　　朱渐开封人
　　朱宗翼
　　徐确　以上俱善写照
　　刘宗道开封人作照盆孩儿以手指水影影亦相指形影自分
　　杜孩儿开封人在宣政间其笔盛行
　　王可训京西人元丰待诏工山水自成一家
　　池州匠画秋浦九华粗有清趣师董源
　　李明善山水
　　蔡规建昌人善山水
　　兼至诚不知何许人善画山水意匠精深笔力髙古补将仕郎
　　贺真延安人出身戎籍画人物山水古木怪松得郭熙笔法
　　甯涛华阴敷水人师范寛多作关右风景其巧过寛而浑厚藏畜不及但楼观人物失于太显
　　甯久中涛子也工山水人物得出俗之态笔意不减其父但多平逺道路之景不起峯顶耳
　　髙洵开封人工山水师髙克明尤长于湖石晩年复师范寛花鸟师程若筠
　　冯旷河内人工山水体制不类前人自成一家笔墨苍老峯峦秀润驰名熙宁间
　　何渊画院人专师髙克明往往逼真然失之繁碎刘翼耀州人呼为刘评事学范寛而有自得处
　　宋处邢州人善画山水曽模郭熙满溪春溜图
　　李逺青州人学李成气象深逺驰名崇观间
　　郝士安太原榆次人张逺弟子事师甚敬常执杖倚立左右
　　张举怀州人工山水尤长溅瀑
　　赵林字子安怀州人善山水步骤李成
　　郭鉄子榆次人学李成鍜鐡作方响故号之
　　老成洺州人工杂画尤长山水性沈静笔法谨细如其人
　　李希成华州人慕李成遂名之初入画院自晦以妨忌嫉比已补官始出所长
　　田和陕州人学李成意韵深逺笔墨精简
　　亨华州学甯涛山水得典刑也
　　战惪淳画院人能着色山水人物甚小青衫白袴乌巾黄履不遗毫发又作红花緑栁清江碧岫一扇之间有十里光景真可爱也
　　和成忠京西人宣和待诏学李成山水笔墨温润病在烟云太多尔
　　刘仲先成都人善山水
　　郝孝隆太原人师李成
　　潇湘刘坚师范寛颇柔媚楼阁人物种种皆工多作小图无豪放之气时作竹石甚有风致画院学生
　　尹白汴人专工墨花习花光梅扶疏缥缈
　　李觉京师人字民先长于山水醉后能泼墨作图曲尽自然之态
　　张泾姑苏人米元章称其翎毛芦鴈不俗
　　陈常江南人以飞白笔作树石有清逸意折枝花亦以逸笔一抹为枝以色乱花欲夺造化妙作也人物不工
　　张希顔汉州人初名适善画师赵昌大观初累进画花得防补画学谕后变从院体官至蜀州推官
　　任源汉州人少军籍师张希顔尽得其法
　　费道宁怀安人善画花多作交枝
　　杨宠成都人善画花可亚费道宁
　　杨祁彭州人善画鸟又工画雉
　　李猷河内人长于鹰鹘精神态度曲尽其妙
　　韩若拙洛人善翎毛政和间两京推为絶笔
　　孟应之不知何许人精于翎毛
　　老麻关中人熙宁间以花鸟称非蜀之居礼也
　　宣亨汴人精于花鸟
　　胡竒长安人长于芦鴈
　　鲍洵京西人工花鸟弟洋亦善其技
　　卢章汴人工画花鸟多画禁中佛像
　　刘益字益之汴人工花禽宣和间与富燮供御多取内殿珍禽谛玩以为法其描染类郭干晖尤长小景靖康之难流落岭表多画山果野禽故人呼为刘邨子椿世其业
　　富燮汴人宣和间与刘益同供御布景运思过于益夏奕不知何许人工翎毛画鸂鶒作对而皆雄葢求脱俗也
　　田逸民济南人长于墨竹极佳入宣和画院祗应李诞河间人多画藂竹笋箨鞭节色色毕具此宣和体也
　　张舜民字芸叟号浮休居士嗜画山水作秋景自赋诗云我有故山常自写免教魂梦落天涯画上有浮休二字辩绍圣贬筠州绍兴初追复直学士
　　李遵易善画鱼
　　侯宗古善画龙
　　郗七不知名亦善画龙比宗古有力
　　陈臯汉州人长于蕃马颇尽其态张勘之甥也
　　畧臯并州人画槖驼兼长神
　　龚吉长于人所不及
　　呉九州燕人善画鹿曲尽其态
　　周照专画狗
　　郝章汾州人长于人马
　　老侯泸州人善画猿鹿兼长花鸟颇有生意
　　赵楼台不知名相州人善画屋宇
　　郭待诏赵州人善界画
　　任安汴人工界画每与贺真合手作图轴
　　陶绩金陵人画花果尤工蔬菜
　　薛志字子尚长于水墨杂画翎毛不逮花果不善设色马贲河中人宣和待诏工画花鸟佛像人物山水尤长于小景
　　周曽与马贲同时差高于贲尤长山水
　　段吉先晁无咎曽题其小景
　　李达汴人好作沙汀逺岸含蓄不尽意
　　刘浩居华阴爱作雪驴水磨故事人物多布叙景致意象幽逺笔法轻清
　　杨威绛州人工画村田乐
　　郭思熙之子亦善杂画崇观中应制画山海经图其中瑞马颇得曹汉遗法
　　妙颐真南阳人画笔晕淡有功山谷尝跋之
　　黄宗道宣和画院待诏工画人物蕃马师胡环东丹王世论胡画马得肉东丹得骨宗道二法俱画上写京师黄宗道
　　道士林灵素善作墨竹湖州妙观有石刻一枝尚存陈珍蜀人画花竹学徐熙
　　何澄长沙人工神佛因其祖曽收武洞清画本甚多观习久之得其遗意然后落笔自防及长无日不作老而愈勤傅染简净不假重色
　　贾行恭北地人善写道释神尤长于巨人大马郭信京师人补画院赐绯待诏或云熙之裔工画道释落笔纳秀亦善山氷得李成惜墨法气象清旷其皴抢又类贺真亦一代竒笔
　　吕渐洛阳人工画佛像威仪雄伟尤善山水窠石深得位置
　　周与权长沙人工佛像笔法劲爽
　　田松舞水人工道释人物笔法劲健傅染轻淡
　　王藻工画牛马
　　赵宣用飞白笔作人物宣和年试中画人
　　洪子范东京人工人物山水
　　杨安道九江人学范寛山水用焦墨太重耳
　　戴琬京师人宣政间在翰林恩宠特异工翎毛花竹尝得入阁供奉后因求者甚众徽宗闻之封其臂不令私画故传世者鲜
　　王登仕中原人画佛道像别具一体衣带飘薄
　　超师北地人宣和画院名手工道释人物







　　图绘寳鉴卷三
<子部,艺术类,书画之属,图绘宝鉴>
　　钦定四库全书
　　图绘宝鉴卷四
　　元　夏文彦　撰
　　宋【南渡后】
　　高宗书画皆妙作人物山水竹石自有天成之趣上用乾卦印晚居北内多用太上皇帝之宝徳寿殿宝御府图书
　　赵士遵高宗之叔封汉王善人物山水着色景颇似李昭道绍兴间一时妇女服饰及琵琶阮面所作多以小景山水实始于士遵然其笔超俗特一时仿效宫中之化非专为此等作也
　　赵子澄字处廉宋宗室尝作溅瀑势欲动屋笔力极遒壮景献太子讳询燕王徳昭九世孙希怿之子善画竹石其子乃裕孝宗之弟也官至保宁军节度使临川郡王諡庄靖书学高孝两朝笔法尤工墨竹喜作挂屏长竿枝梢傍出如檐底乍见浓墨猎猎颇具掀舞之态题诗其上用善雅堂印
　　赵师宰字牧之居天台临海登真西山门学墨竹得徐熙之妙见称于人号随庵
　　赵与懃居处州青田正惠公希晖之子嘉熙间知临安府以右文殿修撰奉祠与兄与以治办并称于时临模古画莫能辨善作墨竹号兰坡
　　赵伯驹字千里善画山水花禽竹石尤长于人物精神清润能别状貌使人望而知其详也高宗极爱重之仕至浙东兵马钤辖
　　赵伯骕字希逺千里弟善画山水人物尤长于花禽傅染轻盈顿有生意尝画姑苏天庆观様进呈孝宗书其上令依元様建造今妙观是也仕至观察使子师睾官至八座
　　赵孟坚字子固号斋居士居海盐广陈镇宝庆二年进士修雅博识人比米南宫东西游适一舟横陈仅留一榻偃息地余皆所挟雅玩之物意到左右取之吟弄忘寝食过者望而知为赵子固书画船也善水墨白描水仙花梅兰山矾竹石清而不凡秀而雅淡有梅谱传世官至朝散大夫严州守
　　赵孟淳字子真子固之弟继秀安僖王后自号竹所墨竹可观
　　赵孟奎字文耀太师忠惠公与之子号春谷画竹石兰蕙官至秘阁修撰
　　吴琚字居父宪圣皇后侄太宁郡王益之子性寛嗜好日临古帖以自娱字类米南宫以词翰被遇孝宗非他戚属比尝作墨竹坡石品不俗自号云壑歴尚书郎部使者直学士庆元年间以镇安节度使留守建康迁少保諡忠惠世称吴七郡王汴人
　　杨瓒字继翁恭仁皇后侄孙太师次山之孙度宗朝女为淑妃官列卿好古博雅善琴倚调制曲有紫霞洞谱传世时作墨竹自号守斋
　　杨镇字子仁严陵人自号中斋节度使蕃孙之子尚理宗周汉国公主平居少饮喜观图史书学张即之工丹青墨竹在郓王员大夫间蕴借可观凡画赋诗其上卷轴印记清致异常用驸马都尉印
　　谢堂号恕斋善画竹拂兰松石窠木清雅可爱官至枢密使
　　米友仁字元晖元章之子能传家学作山水清致可掬畧变其父所为成一家法烟云变灭林泉缀草草而成不失天真意在笔先正是古人作画妙处每自题其画曰墨戏晩年多于纸上作之
　　廉布字宣仲山阳人自号射泽老农画山水尤工枯木藂竹奇石松柏本学东坡青出于蓝官至武学博士以张邦昌壻负才不得用子孚亦有父风
　　王清叔开封人乾道间进士号醒庵学廉宣仲画枯木竹石临仿逼真但笔墨麤恶少生意耳官至太府卿世称王经畧之名特着
　　杨补之字无咎号逃禅老人南昌人也祖汉子云其书从才不从木高宗朝以不直秦桧累征不起又自号清夷长者水墨人物学李伯时梅竹松石水仙笔法清淡闲野为世一絶
　　韩侂胄嘉泰间为平章太师善作水墨竹石所画大叶琅玕自称曰太师竹卷轴上用安阳开国印记
　　俞征字子清吴兴人作竹石得文苏二公遗意清润可爱光宗朝任大理寺少卿宝谟阁待制致仕号且轩
　　晁説之字以道号景迂喜作带景秋色芦鴈世惟知崔白不知以道尤妙官至侍读学士
　　李昭字晋杰鄄城人李文靖之曽孙山水学范寛又善画花长于墨竹自云他人以萧疎为能余以重密为巧吾一派不让文湖州也尤精篆学三坟记
　　魏燮字彦密北人长于水墨梅竹杂画工诗高宗见而喜之除浙西参议
　　连鼇字仲举自号石台居士精长短句工画鱼几于崔白绍兴年间人
　　王利用字宾王潼州人举进士善画山水长于人物精谨而已亦能书高宗颇爱之官至防宪
　　朱敦儒字希真善画山水官至浙东宪
　　江参字贯道江南人形貌清臞嗜香茶以为生居霅川深得湖天之景平逺旷荡尽在方寸长于山水师董源巨然赵叔问居三衢治园筑馆取楚词之言名之曰崇兰尝与陈简斋程致道从容其中命贯道为之图及令画史各绘像其上乃赋诗焉
　　郑希古河东人长于平画梅出新意辄过人初未甚精绍兴初遇郝章于阆州尽得其法
　　杨简字敬仲庆元慈溪人师于陆象山喜作墨竹士大夫求者欣然落笔有石本横枝传世理宗朝官至宝谟阁学士諡文元人尊称曰慈湖先生
　　王防字元叟工画鸟颇拘院体枝叶爪羽穷极微细乾道间官朝请大夫
　　马和之钱塘人绍兴中登第善画人物佛像山水效吴装笔法飘逸务去华藻自成一家高孝两朝深重其画每书毛诗三百篇令和之图官至工部侍郎
　　陈容字公储自号所翁福堂人端平二年进士歴郡文学倅临江人为国子监主簿出守莆田贾秋壑招致宾幙无何醉辄狎侮之贾不为忤诗文豪壮善画龙得变化之意泼墨成云噀水成雾醉余大呌脱巾濡墨信手涂抹然后以笔成之或全体或一臂一首隠约而不可名状者曽不经意而得皆神妙时为松竹云作柳诚悬墨竹岂即铁钩锁之法欤宝祐间名重一时垂老笔力简易精妙绛色者可并董羽往往赝本亦托以传
　　单炜字炳文好古博雅与姜白石为友善书喜写竹张端衡镇江人画水石有名以进士调句容县尉一权字子卿越人善画竹自述竹谱
　　陈珩字行用号此山所翁弟亦善龙水时亦作水墨枯荷折苇虫鱼蠏鹊及墨竹极有生意仕朝请郎
　　艾淑字景孟建宁人号竹坡早游太学善画竹与陈所翁同舍画龙俱得名时称六馆二妙仕为宁海军节度判官时又有茅汝元举进士号静斋善墨梅人以艾竹茅梅为称
　　林冰兴化人霁斋林希逸之子善墨竹自称弓寮鲁之茂海盐当湖人号雪村画梅竹宁宗朝仕为郎王柏字防之号鲁斋金华人丞相淮之族事程氏门人杨山又从何北山不求闻达徳祐间将起之俄卒梅竹之妙不妄与人世罕知之
　　汤正仲字叔雅江西人杨补之甥后居黄岩号闲庵开禧年贵仕善画梅竹松石清雅如傅粉之色水仙兰亦佳大抵宗补之别出新意用汤氏叔雅印
　　毕良史字少董绍兴间进士善作窠木竹石云龙能写唐人小楷书画俱妙
　　陈虞之字云翁号止所温州人咸淳初进士深于易作墨竹每见竹折小枝就日影视之皆欲精到歴官扬州教授终奉议郎
　　马宋英温州人放达能诗父殁家资日削至钱塘游净慈寺写古松于壁题云磨尽一锭两锭墨扫出千年万年树月明乌鹊误飞来踏枝不着空归去丁大全丞相赏其诗画急命索之人忌其能闭不令出卒不遇此诚诗谶作墨梅竹俱妙
　　毛信卿失其名温州人屡试无成放意诗酒画竹自给号筼山杭人得其片幅转售于市辄争取之自言大竹画形小竹画意得法于赵牧之
　　裴叔泳字徳游号静庵居士其先汴人徙钱塘财郈乡里建炎间裴节使之孙也与杨中斋驸马为书画友善写兰竹窠木怪石画上用嘉善堂印
　　水丘览云杭州临安人效米元晖作山水逼真又善写貌
　　杨季衡洪都人补之侄画墨杨得家法又能作水墨翎毛又有刘梦良亦乡里亲党俱写墨杨
　　僧超然不知何许人善作山水其峯峦矾头酷似郭熙至于屋宇林石坡滩水口笔法孱弱与巨然殊不相类今人多以巨然超然连称莫晓所谓
　　武道光钱塘人东太乙宫道士善潜补六朝古名画又能作花鸟窠木竹石
　　阙生不知何许人作古木雪景梅花寒鸦冻鹊深得其意
　　许龙湫江南术士山水师米元晖用笔自成一家设色清润
　　左幼山【一作幻山】钱塘景龙宫道士善花鸟山水人物师阎次平
　　葛长庚闽人自号白玉蟾嗜酒苦吟善草书画竹石游湘沅与叶天谷皆言得道鄂州城隍庙壁林竹是其真迹尝画祖师张平叔薛道光及自已像
　　丁野堂名未详住庐山清虚观善画梅竹理宗因召见问曰卿所画者恐非宫梅对曰臣所见者江路野梅耳遂号野堂
　　欧阳楚翁字无尘龙虎山道士善画山水窠木竹石水墨梅花四时之景尤工画龙其子雪友亦臻其妙
　　僧梵隆字茂宗号无住吴兴人善白描人物山水师李伯时高宗极喜其画每见辄品题之然气韵笔法皆不迨龙眠
　　僧法常号牧溪喜画龙虎猿鹤芦鴈山水树石人物皆随笔墨而成意思简当不费妆饰但麤恶无古法诚非雅玩
　　僧月蓬不知何许人貌古怪亦不知止宿何地画观音佛像罗汉天王得古人体韵其画不妄与人人罕有之
　　僧静宾号白云善作异松怪石如龙腾虎踞上写草字寺院多收
　　莹玉涧西湖净慈寺僧师惠崇画山水
　　僧慈不知名西湖六通寺与牧溪画意相侔
　　僧子温字仲言号日观作水墨葡萄自成一家法人莫能测又号知归子
　　僧若芬字仲石婺州曹氏子为上竺寺书记模写云山以寓意求者渐众因谓世间宜假不宜真如钱塘八月潮西湖雪后诸峯极天下伟观二三子当面蹉过却求玩道人数残墨何邪归老家山古涧侧流苍壁间占胜作亭扁曰玉涧因以为号又建阁对芙蓉峯号芙蓉峯主尝自题画竹云不是老僧亲写晓来谁报平安
　　僧仁济字泽翁姓童氏玉涧之甥书学东坡墨竹学俞子清梅学杨补之自谓用心四十年作花圏稍圆耳山水亦得意
　　僧圆悟闽人号枯崖能诗喜作竹石
　　僧慧丹号一山□天台人居西湖长庆寺能诗作小藂竹或二三竿或百十成林不见其重复冗杂
　　僧太虚江西人作竹学郓玉楷
　　李唐字晞古河阳三城人徽宗朝曽补入画院建炎间太尉邵渊荐之奉防授成忠郎画院待诏赐金带时年近八十善画山水人物笔意不凡尤工画牛高宗雅爱之尝题长夏江寺卷上云李唐可比唐李思训
　　刘宗古汴京人宣和间待诏成忠郎画人物山水佛像靖康乱流落江左绍兴二年进车辂式称防复旧职除提举车辂院事其画人物长于成染不肯粉水墨轻成但笔墨纤弱耳
　　马公显弟世荣兴祖子俱善花禽人物山水得自家传绍兴间授承务郎画院待诏赐金带世荣二子长曰逵次曰逺世其家学
　　杨士贤宣和待诏绍兴间至钱唐复旧职赐金带工画山水人物师郭熙多作小景山水林木劲挺似亦可取峯石水口雄伟之笔逺不逮熙
　　李迪河阳人宣和莅职画院授成忠郎绍兴间复职画院副使赐金带歴事孝光朝工画花鸟竹石颇有生意山水小景不迨
　　李安忠居宣和画院歴官成忠郎绍兴间复职画院赐金带工画花鸟走兽差高于迪尤工捉勒山水平平
　　苏汉臣开封人宣和画院待诏师刘宗古工画释道人物臻妙尤善婴儿绍兴间复官孝宗隆兴初画佛像称防补承信郎其子焯能世其学隆兴画院待诏
　　朱鋭河北人宣和画院待诏绍兴间复职授迪功郎赐金带工画山水人物师王维尤好写骡纲雪猎盘车等图形容布置曲尽其妙笔法类张敦礼
　　李湍汴人宣和画院待诏绍兴间复官赐金带作梨花鸠子得法
　　张浃宣和画院待诏画人物山水师郭熙绍兴间复官赐金带
　　顾亮宣和待诏师郭熙画山水人物与张浃同流落江左宫观寺院画壁糊口绍兴间复职赐金带
　　胡舜臣　张着俱学郭熙山水与张浃顾亮同门各得熙之一偏亮能作大幅巨轴浃喜布置着画重山叠巘颇繁冗舜臣谨密虽皆不逮其师然后人亦无及之者
　　李从训宣和待诏绍兴间复官补承直郎赐金带工画道释人物花鸟位置不凡傅采精妙高出流辈
　　阎仲宣和百王宫待诏工画人物绛色山水尤工画牛绍兴间复官补承直郎画院待诏赐金带笔法颇麄俗
　　阎次平　弟次千皆仲之子能世其学而过之画山水人物工于画牛次平髣髴李唐而迹不逮意次千又次之孝宗隆兴初进画图称防补次平将仕郎次千承务郎画院祗候赐金带
　　吴炳毗陵人工画花鸟写生折枝可夺造化采绘精致富丽光宗李后多爱其画恩赉甚厚绍兴间画院待诏赐金带
　　林椿钱塘人工画花鸟翎毛师赵昌傅色轻淡深得造化之妙淳熙年画院待诏赐金带
　　赵彦汴人居临安不入画院开市铺画扇得名作人物山水细碎深逺
　　萧照濩泽人颇知书亦善画靖康中流入太行为盗一日掠至李唐检其行囊不过粉奁画笔而已叩知其姓氏照雅闻唐名即辞贼随唐南渡得以亲炙唐感其生全之恩尽以所能授之绍兴中补迪功郎画院待诏赐金带其画山水人物异松怪石沧浪古野惜用墨太多书名于树石间
　　周仪宣和画院待诏善画人物谨守法度清秀入格承应摹唐画有可观绍兴年复官赐金带
　　刘松年钱塘人清波门俗呼为暗门刘淳熙画院学生绍兴年待诏师张敦礼工画人物山水神气精妙名过于师宁宗朝进耕织图称防赐金带院人中絶品也
　　李嵩钱塘人少为木工颇逺绳墨后为李从训养子工画人物道释得从训遗意尤长于界画光宁理三朝画院待诏
　　贾师古汴人善画道释人物师李伯时白描绍兴画院祗候其人物颇得闲逸自在之状
　　王训成山东人为人物山水描写粗恶绍兴画院待诏名饼王当时上方所尚萧李之迹故训成不得志而死
　　焦锡宣和院人绍兴复为画院待诏师石恪画人物马兴祖河中人贲之后绍兴间待诏工花鸟杂画高宗每获名踪卷轴多令辨验
　　马逺兴祖孙世荣子画山水人物花禽种种臻妙院人中独步也光宁朝画院待诏
　　马逵逺兄得家学之妙画山水人物花果禽鸟疏渲极工毛羽灿然飞鸣生动之意态逼真殊过于逺它皆不逮
　　徐珂苏汉臣壻学妇翁画人物得其遗意颇能描写其傅染则不及
　　梁楷东平相义之后善画人物山水道释鬼神师贾师古描写飘逸青过于蓝嘉泰年画院待诏赐金带楷不受挂于院内嗜酒自乐号曰梁风子院人见其精妙之笔无不敬服但传于世者皆草草谓之减笔
　　夏珪字禹玉钱塘人宁宗朝待诏赐金带善画人物高低醖酿墨色如傅粉之色笔法苍老墨汁淋漓奇作也雪景全学范寛院人中画山水自李唐以下无出其右者也
　　毛松沛人【一作吴郡昆山人】善画花鸟四时之景
　　毛益松之子乾道间画院待诏善画花鸟小景
　　王定国汴人随吴郡王渡江居临安工写花鸟师李安忠亦学二崔笔法傅色轻浅不凡后郡王荐入仕赐金紫
　　陈居中嘉泰年画院待诏专工人物蕃马布景着色可亚黄宗道
　　白良玉钱塘人工画道释鬼神宁理朝画院待诏子用和辉能世其学宝祐年画院待诏
　　王辉钱塘人理度朝画院祗候画人物道释颇工亦能作山水草率尝用左手描写遂目为左手王
　　李瑛安忠子家传画花竹禽兽绍兴年画院待诏李永年嵩之侄世其家学咸淳画院祗候
　　陆青师李唐作山水得笔法用墨清秀简易不凡喜用浓墨木叶不分作风雨图最佳绍熙画院待诏
　　张训体旧名殷礼避光宗讳改今名学李唐画山水人物恬洁清润时辈不可及刘松年师之一説着色青绿如赵千里笔法
　　赵大亨乃二赵皂每供其昆仲研朱调粉遂亦能画时人以其肥伟目为赵大汉自耻其俗因就名大亨多画青绿山水神仙故实
　　于清年毗陵人嘉定间专画荷花草虫世号于荷冯大有文简公族孙自号怡斋寓居吴门专画莲荷精巧入格
　　彭臯钱塘人师林椿画花果写生
　　高嗣昌珣之从子师李唐作山水寒林古木嘉定间画院待诏
　　韩祐石城人尤善写生小景花鸟草虫师林椿染色笔法可并石桥王绍兴画院祗候较之时流画颇觉版实
　　戚仲宝庆年殿司军士善绛色山水师杨士贤兼画虎师李迪画左手书戚仲字多喜作江潮图扇面
　　许迪毗陵人专工草虫师居宁作黄花紫菜青草红叶精妙入神
　　杨安道九江人人物山水师范寛笔法有江湖气韵林谷成作人物山水树石平逺秀丽清润江右多作范寛收藏
　　牟仲甫随州人画猿獐猴鹿与易元吉相似湖广多有之
　　李珏从训子能世其学淳熙画院待诏
　　楼观钱塘人工画花鸟人物山水学马逺笔法傅色俱不细润咸淳年画院祗候
　　马麟逺之子能世家学然不逮父逺爱其子多于已画上题作马麟盖欲子得誉故也为画院祗候
　　方椿年钱塘人工画人物山水道释着色山水神仙故实绍定年待诏景定年陞祗候
　　苏显祖钱塘人工画人物山水与马逺同时笔法亦相类但笔法稍弱嘉定年画院待诏俗呼其画为没兴马逺
　　朱怀瑾钱塘人宝祐年画院待诏景定间为福王府使臣咸淳年赐金带作人物山水树木窠石多画雪景笔法用墨全师夏珪谨守规矩殊欠潇洒
　　孙必达钱塘人善画道释鬼神师苏汉臣淳祐年画院待诏
　　俞珙钱塘人师梁楷画人物山水布景着色逼真但笔法差弱绍定年画院待诏
　　毛允升益之子能世家学景定年画院待诏
　　李权钱塘人师梁楷咸淳年画院只候
　　陈清波钱塘人多作西湖全景乔钟馗乔三教宝祐年待诏
　　叶肖岩杭人作人物小景类马逺专工传写宝祐间人丰兴祖钱塘人工画人物山水界画花师李嵩景定画院待诏
　　张仲工画花禽笔法可并林椿宝祐年待诏亦善人物山水
　　顾兴裔钱塘人专师马和之笔法设色俱不逮淳祐年画院待诏
　　孙觉善水墨白描毛女笔力细巧宝庆年画院待诏陈宗训杭人师苏汉臣画道释人物仕女描染未精人呼为铁陈绍定年画院待诏
　　范安仁钱塘人宝祐画院待诏善画鱼俗呼范癞子夏森珪之子善画山水笔法用墨不逮其父逺甚胡彦龙仪真人善画人物天神寒林水石窠木描法用大落墨自成一家格法绍定间苗安抚荐入朝为画院待诏
　　赵镇江人作人物山水窠石江埶波浪金焦二山有气韵有笔力师古人无院体惜乎仅作一郡之景画意不逺耳
　　鲁宗贵钱塘人善画花竹鸟兽窠石描染极佳尤长写生鸡雏鸭黄最有生意绍定年画院待诏出入杨驸马府
　　钱光甫【甫一作普】杭人专科画鱼带景精妙如活可爱景定间画院待诏
　　陈可久宝祐间待诏工画鱼四时花木师徐熙上花下鱼笔力浮浅用色鲜明
　　李章杭人从训之后善画人物着色山水
　　苏坚焯之子善画道释人物庆元间待诏
　　范彬钱塘人善画人物山水师李权刘朴其弟子也陈珏钱塘人号桂岩善人物着色山水宝祐年待诏子琳世其学
　　崔友谅金陵人善画道释人物绛色山水淳祐年马光祖荐补画院待诏多作大幅雪景及小簇子
　　刘朴师范彬又师梁楷画人物子耀世其学
　　徐道广杭人号古岩画花鸟师楼观景定年待诏曹正国字良有善画佛像天神描法入格景定待诏李徳茂迪之后善画花禽鹰鹘野景不逮其父淳祐待诏
　　谢升杭人善画花竹士女景定年待诏
　　顾师顔杭人师李嵩画道释人物景定年待诏
　　史显祖杭人善画人物士女青绿山水端平年待诏周鼎臣杭人师王辉画道释人物
　　朱玉杭人号柳林善画天神雷部兵将宝祐待诏张翠峯淮阳人师胡彦龙专画龙神雷部天将
　　衞松二赵昆仲皂尝供役使遂多获其遗藁且熟识其用意傅色制度与赵大亨每效二赵图写皆能乱真
　　单邦显吴郡人学千里晞逺画林木山水则全不然惟花卉蠭蜨粗可髣髴
　　老戴忘其名吴郡昆山人亦学二赵林木山水可追踪赵大亨衞松其谬与单邦显正相反
　　赵子云江西人能作一笔画凡写人面及手描画颇工至衣折则如草符篆一笔而就盖不欲蹈袭自成一家尔
　　陈善绍兴间人学易元吉画猿獐禽鸟花果颇能逼真傅色轻淡过于林吴
　　刘思义绍兴间待诏专画青绿山水拙于布置善于傅色亦不足观
　　朱光普字东美汴人南渡补入画院学左建画村田乐及农家迎妇等亦善山水
　　朱森鋭之弟亦工山水人物布置行笔俱不逮兄杨公杰不知何许人画小景禽鸟得荒闲之趣
　　张纪钱塘人师李迪工画花竹禽鸟不及其师
　　朱绍宗工画人物猫犬花禽描染精邃逺过流辈籍画院
　　王宗元不知何许人家居石桥人遂目为石桥王专学惠崇作池塘小景颇有野趣
　　周询钱塘人工画界画楼台占籍后邸少与人画故所传不多
　　王友端不知何许人工画猎犬得其摇尾乞怜之态世不多见亦善花鸟
　　秦友谅毗陵人少为县吏善画草虫其花卉未可言工特于蝉蜨之类傅色轻妙人颇称之
　　李东不知何许人理宗时尝于御街鬻其所画村田乐常酣图之类仅可娱俗眼耳
　　毕生文简公诸孙寓居吴郡工画牡丹甚有生意其壻姚亨能继其业
　　僧智叶白描佛像人物
　　僧智惠善画花果
　　僧希白白描荷花
　　闻秀才善画梅兰竹石
　　员真字光祖一字胜之金陵人画墨竹坡石
　　吴迪字泰之杭州人画梅兰竹石萧散可喜扁所居室曰惠斋号心玉道人
　　陆仲明画山水窠石
　　李思贤画人物山水
　　张思义善画人物花竹
　　阎次安仲子画山水窠石
　　黄益画山水学夏珪
　　王公道画山水人物小景
　　侯守中画花竹翎毛
　　李春画神佛
　　李遵画人物尝见有女孝经图传世
　　孙用和画道释人物
　　张团练山水人物颇清润
　　李涣画人物
　　李确白描学梁楷
　　徐凯之画人物窠石
　　王用之辉子画道释人物
　　房敛画花竹
　　徐世荣画界兼工婴儿
　　衞升画花鸟甚佳
　　夏东叟人物
　　宋良臣画花鸟
　　黄承务画人物兼写照
　　魏道士画道释人物
　　章程画人物山水
　　吕源画花禽
　　纲兵朱画山水窠石
　　王木画蕃马
　　夏子文画山水
　　赤目张画山水师夏珪
　　叶森画山水
　　储大有画花竹
　　杨八门司画兰石窠木
　　何阁长画鱼
　　蒋太尉画山水窠石梅兰
　　刘门司墨戏
　　李苑使墨戏
　　张镃字功父号约斋清标雅致为时闻人诗酒之余能画竹石古木字画亦工
　　毛存杭人父伯益坐韩侂胄党流岭表存乃跋涉效千里函骨归杭人称笃孝善墨竹水石如杨中斋裴徳游诸人皆宗之号勿斋人但谓之毛门司
　　王分号黙庵庆元间内官太尉善作人物山水似马逺夏珪亦能梅兰
　　刘夫人希字号夫人建炎年掌内翰文字善画人物师古人笔法及写宸翰字高宗甚爱之画上用春华堂印
　　胡夫人平江胡元功尚书女黄尚书由之妻自号惠斋居士精于琴书画梅竹小景俱不凡时比李易安夫人
　　汤夫人叔雅之女赵希泉妻写梅竹每以父闲庵图书识其上
　　翠翘洪内翰侍人失其姓自题云翠翘戏笔字画婉媚程大昌题诗云戏作风枝斜垂恼玉堂宿
　　苏氏建宁人淳祐间流落乐籍以苏翠名尝写墨竹扶疏旁八分书题如倚云拂云之类颇不俗亦作梅兰
　　赵士表宋宗室善山水尤喜作墨竹思致如郓王秀润过之
　　罗仲通汴人好画墨竹颇自珍惜故传世絶少所作殊精致但类院体行笔巧妙乏萧散气象
　　李明友字题孺成都人　黄广字彦晖靖州人　霍适字南仲渭州人俱善画竹
　　吴璜延陵人画竹师文湖州
　　师水锡蜀人尝画老竹枯木
　　王世英字才仲号颐斋不知何许人效东坡作墨竹来子章不知何许人作墨竹但叶失之太短
　　鉴湖隋民云贺方回裔孙名字未详作平逺细竹潇洒可喜
　　尹大夫遗其名高宗朝画院待诏善墨竹
　　张茂杭人光宗朝画院作山水花鸟俱精致小景更佳
　　赵子厚宋宗室作小山藂竹有思致
　　刘浩常州无锡人作窠石人物绍兴中男显世其业刘文惠善画花鸟
　　何浩画花鸟类李迪
　　侯必大不知何许人工画花竹
　　陶忠工水墨山水绍兴中人
　　游昭京口人习山水绍兴间人
　　李祐之东京人绍兴间居临安写佛像鬼神尤工牛马左建西京人用逸笔画村田乐
　　田宗源字子济东京人习范寛山水尤工杂画后居金陵
　　周珏专画水绍兴中人
　　时光大名人习贺真山水笔迹细碎喜作短松怪石密林芳树后居镇江男建亨小字乌郎亦能画
　　挚焕绍兴中殿前使臣工画人物故实
　　张镒字季万北人后居滁州水口善草书尤工山水得破墨法
　　吕元亨金陵人工花鸟
　　林俊民绍兴画院待诏习范寛山水
　　祝次仲字孝友太末人工山水尤善草书
　　徐本工杂画绍兴间人
　　黄庭浩工人物
　　武克温上京人绍兴间工蕃马
　　陆琮工山水蕃马学田宗源
　　毛文昌工田家风俗
　　陈广宣城人习徐白鱼水
　　睦世雄工鱼水
　　施义金陵人习李唐山水
　　周白平之曽祖工山水
　　董琛金陵人习施义山水
　　刘兴祖工花鸟师江伯清后习韩祐
　　熊应周金陵人习小米山水兼工花鸟
　　陆怀道通州人习田宗源山水作溅瀑出而无源流而不散
　　毛政庐江人工神佛及山水
　　赵君寿临安人工传写及士女
　　赵宾王鄂渚人工传写
　　万济工墨竹
　　宋永年临江人后居金陵善写梅
　　赵山甫京口人淳熙中习老米山水
　　王洪　龙祥俱蜀人绍兴中习范寛山水
　　陈禧金陵人乾道中工杂画
　　何世昌淳熙画院人工花鸟
　　陈椿杭人习郭熙山水乾道间祗应甲库
　　徐世昌石城人本之从子工花鸟
　　鲁庄杭人工人物乾道间祗应修内司
　　徐京宗马逺山水
　　王安道宗李迪花鸟
　　林彦祥绍兴间人尝临卢鸿草堂图小米跋其后衞光逺画花鸟师李迪
　　曹莹画花鸟师李迪
　　周左山水人物师周仪
　　陈左士女宗陈宗训
　　梁松画院师贾师古描写飘逸青过于蓝
　　李公茂安忠之子世其家学然不逮父
　　宋碧云景定间画院待诏善人物花竹翎毛
　　吴俊臣江南人淳祐间画院待诏善人物山水多作雪景师朱鋭
　　王曽字孝先封沂国文正公昭陵名臣书画皆合格吴瓌益王子琚之弟工画竹
　　瞿汝文字公巽润之丹阳人绍兴初参知政事尝自画佛道像六十余轴及着色莞天春晓图藏于家
　　汤叔用乃叔雅之弟亦工墨梅
　　紫微刘尊师伪齐豫之孙工山水人物
　　赵师睾字从善千里之侄善画花
　　曹申甫工木石风竹与梵隆为画友
　　王华景祐间画院待诏工花鸟
　　包寀宣城人家世画虎能绍其业
　　盛师顔金陵人工杂迹及道释像士女顔面每用北螺青或烟墨水淡开谓之青蛾粉白有一种富贵气象
　　牟益字徳新理度朝人画入能品
　　僧徳止号清谷工画尝画庐山寻真观二壁朱文公题其上
　　张翼字性之号竹林金陵人初学画于明彦龙成于盛师顔人物道像杂迹外尤工逸笔居杭时尝为巨珰罗大节作导引四围各系以自制小讃罗上直时张于直舍中理宗顾见之曰此画极工致可于阁下开版竟不问谁笔其运穷不偶如此
　　顾直之字方叔号乐闲吴郡人善卜篆工画人物
　　金
　　显宗章宗父画獐鹿人马学李伯时墨竹自成一家虽未臻神妙亦不涉流俗章宗每题其签
　　海陵炀王完顔亮尝作墨戏多喜画方竹
　　完顔璹字仲实号楎轩封密国公家藏法书名画几于中秘等喜作墨竹贞成规格亦甚可观
　　王庭筠字子端号黄华老人辽东人大定中进士官至翰林修撰善山水古木竹石上逼古人论者谓胸次不在米元章下尤善草书子曼庆
　　王曼庆字禧伯号澹游善墨竹树石絶佳亦能山水然不迨墨竹官至行省左右司郎中
　　任询字君谟号南麓易州人草书入能品山水亦佳在王子端下
　　李澥字公渡相州人能行书工画山水
　　厐铸字才卿号黙翁大兴人明昌进士官至京兆转运使善山水禽鸟
　　李遹字平甫号寄庵栾城人明昌进士官至东平府治中善山水尝为元裕之画系舟山图得前辈不传之妙龙虎亦佳
　　李仲畧字简之大定进士官至山东按察使画山水尝临米元章楚山图
　　刘谦光甫父东轩工画山水
　　王竞字无竞彰徳人官至翰林承防善大字作墨竹亦古怪
　　虞仲文字质夫武州定逺人善画人马墨竹学文湖州官至平章封秦国公
　　赵秉文字周臣号闲闲滏阳人官至翰林学士书效钟王画梅花竹石笔力雄健命意高古
　　蔡珪字正甫丞相松之子画墨竹学文湖州官至潍州守
　　张汝霖字仲泽辽阳人画墨竹师黄华官至平章耶律履字履道契丹人东丹土七世孙官至尚书右丞善画鹿作人马墨竹尤工
　　耶律浩然工山水
　　韩将军未详其名善墨竹
　　马天騋字云章分休人能画作小竹石潇洒可喜弟云卿云汉皆善画
　　陈道辅京兆人好写墨竹自号夜江散人
　　谢宜休妻遗其姓氏小字阿环山水学李成精妙合格竹学王华亦可观
　　武元直字善夫明昌名士能画有巢云曙雪等作李元素　赵霖　周济川并善画
　　乔夫人工墨竹
　　李早工画人物甚佳树石不称明昌间人张翰林翥尝题其三马图云金原六叶全盛年明昌政似宣和前宝书玉轴充内府时以李早方龙眠
　　武伯英崞县人进士官至观州同知善画
　　刘器之祁阳人以墨竹得名兼精小景
　　张公佐并州人工山水明昌泰和间推为独步
　　大简之渤海人工松石小景
　　钱过庭画山水以米老楚山清晓图为法
　　段志龙工画龙
　　徐荣之工花鸟
　　李仲华善画湍流高树
　　李汉卿东平人工草虫
　　黄谒精蕃骑尝见雪猎图题大金国御前应奉黄谒胡先生又号胡叟不知何许人工山水
　　杜文字莘老云中人工山水
　　张珪正隆中人工人物
　　重阳真人王寿字知明咸阳人大定中得道登真其初度马丹阳夫妇日尝画骷髅天堂二图并自写真及作松鹤图与史宗密真人





　　图绘宝鉴卷四
<子部,艺术类,书画之属,图绘宝鉴>
　　钦定四库全书
　　图绘宝鉴卷五
　　元　夏文彦　撰
　　元
　　赵孟頫字子昂号松雪道人宋宗室居吴兴官至翰林学士承防赠江浙行省平章政事封魏国公諡文敏荣际五朝名满四海书法二王画法晋唐俱入神品
　　赵雍字仲穆文敏子官至集贤待制同知湖州路总管府事画山水师董源尤善人马书篆皆精妙子鳯字允文画兰竹与乃父乱真集贤每题作已画以酬索者故其名不显麟字彦征以国子生登第今为江浙行省检校善画人马
　　李衎字仲宾号息斋道人蓟丘人官至江浙行省平章政事致仕封蓟国公諡文简善画竹石枯槎始学王澹游后学文湖州着色者师李颇驰誉当世
　　李士行字遵道文简子官至黄岩知州画竹石得家学而妙过之尤善山水
　　商琦字徳符曹南人左山参政第七子官至集贤学士山水师李营丘得用墨法墨竹自成一家亦有妙处
　　商璹字台元左山之侄司业台符之弟自号逊斋安恬不仕喜画山水得破墨法窠石最佳
　　刘融字伯熙蓟丘人官至秘书卿善画山水师郭熙柯九思字敬仲号丹丘生台州人官至奎章阁鉴书博士博学能文喜写墨竹师文湖州亦善墨花
　　王振鹏字朋梅永嘉人官至漕运千戸界画极工致仁宗眷爱之赐号孤云处士
　　周密字公谨号草窻歴山人居钱塘宋宝祐间为义鸟令家藏名画法书颇多善画梅竹兰石赋诗其上
　　郑思肖字所南福州人工画墨兰尝自画一卷长丈余高可五寸许天真烂漫超出物表题云纯是君子絶无小人
　　余应桂字一枝号荪璧钱塘人在宋为县令归附后隠风篁岭书法欧阳率更画学李龙眠尝作岩居上真出尘观音刻石
　　钱选字舜举号玉潭霅川人宋景定间乡贡进士善画人物山水花木翎毛师赵昌青緑山水师赵千里尤善作折枝其得意者自赋诗题之
　　龚开字圣与号翠岩淮阴人宋景定间两淮制置司监当官作字极古画山水师二米画人马师曹霸描法甚麄尤善作墨钟馗等画怪怪奇奇自出一家
　　沈孟坚画花鸟师钱舜举往往逼真
　　上正真先名缵字承之号竹斋又号筠溪杭人以宋内侍奉谢后北觐受命佩虎符一旦辞入道工山水墨竹学毛勿斋
　　赵孟吁字子俊文敏弟官至知州画人物花鸟颇佳陈琳字仲美珏之次子善山水人物花鸟俱师古人无不臻妙见画临模咄咄逼真盖得赵魏公相与讲明多所资益故其画不俗论者谓宋南渡二百年工人无此手也
　　刘敏字有功宣徳龙门县人赐号龙门居士自号年丰老人善画墨竹学顾正之有风烟夕翠图传于世子世亨字嘉甫亦善墨竹
　　史杠字柔明号橘斋道人官至行省左丞读书余暇弄笔作人物山水花竹翎毛咸精到
　　郭敏字伯达杞县人幼读书长好丹青工画人物山水喜武元直画师其意不师其法至于花草墨竹亦臻妙官至州倅
　　李有字仲芳先名立义燕人官至两浙运司经歴善古木竹石笔意高逺作者推服
　　乔达字达之燕人官至翰林直学士善丹青山水学李成墨竹学王庭筠后更学文同
　　王英孙字才翁号修竹绍兴人宋将作监簿入朝隠居不仕作墨竹兰蕙颇雅洁不凡
　　李倜字士号员峤真逸官至集贤侍读学士喜作墨竹宗文湖州
　　田衍字师孟彰徳人性颖异博识多藏古法书名画画墨竹学王澹游颇得雅趣
　　张衡字士衡乐陵人为中书左司员外郎辞闲屡辟不起作文字务奇古画学张长山水学荆关墨竹不师古人自成一家
　　顾正之不知何许人善墨竹学乐善老人有酷似处人莫能辨
　　范庭玉保定人善墨竹师乐善老人笔法
　　刘贯道字仲贤中山人工画道释人物鸟兽花竹一一师古集诸家之长故尤高出时辈亦善山水宗郭熙佳处逼真至元十六年写裕宗御容称防补御衣局使
　　柴祯字君正东平人自号适斋善画山水才思天赋不习而工
　　信世昌字云甫东平人自号中隠善画山水学于沈仕元有出蓝之誉墨竹别成一家盖黄华之后又一变者也
　　李章字君章东平人善画晩年画墨竹有高致
　　胡瓒字元礼京兆人官至衡州路同知善丹青墨竹韩公麟字国瑞号雪谷真定人为太医副使善养生之学留情翰墨喜写竹笔意简当殊有生意
　　牛麟字伯祥太原人初业词赋作大字画墨竹意度萧散
　　张徳琪字廷玉燕中豪家读书乐道行书学刘房山草书学张长史画墨竹梅花竹学王澹游有佳趣
　　刘徳渊字仲渊燕人官至蓝山县尹墨竹学刘自然韩绍晔字子华燕人官至御衣局使画山水学武元直墨竹学乐善老人
　　张敏夫燕人喜画墨竹学顾正之
　　高吉甫燕人喜画竹石宗刘自然亦无大过人者赵淇潭州人宋赵葵之仲子号平逺又号太初道人故合而曰平初又云静华翁官至湖南宣慰使作墨竹长竿劲节风致甚佳
　　周尧敏字禹卿号学山海盐当湖人画竹宗文湖州颇有得处
　　王鼎字徳新海盐人好写竹学丁子卿深悟笔意子太之号竹趣能绍父业
　　谢显字耀卿号隠麓大名人画墨竹宗员大夫【员一作尹】刘广之燕人善写墨竹
　　宋敏字好古善墨竹
　　沈雪坡嘉兴魏塘人好写梅竹
　　姚雪心台州黄岩人画墨竹宗文湖州
　　赵云岩温州人寓华亭青龙镇喜作花鸟设色有法亦善墨戏墨竹
　　乔戚里名字出处未详画梅竹石建安白鹤山岳祠东庑中壁有其画
　　王仲元不知何许人专门花鸟尤善作小景得用墨法温润可喜
　　自然老人姓刘氏遗其名真定祁州人兵后居燕工画墨竹禽鸟
　　牛老大名人自少居市廛间作丝绢牙郎号窝丝牛能画墨竹得于巧性不师古人亦粗有可观
　　朱淳甫济阴人居曹之乐平坊世业丹青山水人物树石俱精亦写梅竹有佳致
　　焦善甫燕人工杂画花竹人物尤长写貌
　　陈仲仁江右人官至阳城主簿善山水人物花鸟为湖州安定书院长日与赵子昂论画法子昂多所不及后见其写生花鸟含豪命思追配古人叹曰虽黄筌复生亦复尔耳其见重如此
　　顔辉字秋月江山人善画道释人物
　　孙君泽杭人工山水人物学马逺夏珪
　　吴梅山工山水人物
　　吴梅溪工花鸟杂画
　　马君道钱塘人画花竹翎毛性酷嗜鹌鹑每袖养之观其饮啄以资笔画
　　杨月涧画花鸟龙虎
　　杨説岩画道释尤工写貌
　　马虚中善画花鸟山水
　　许择山工画神佛
　　沈月田工画林水树石
　　朱梅间善画花竹
　　刘耀字耀卿朴之子学马逺夏珪山水
　　吴古松杭人山水学郭熙
　　王渊字若水号澹轩杭人初习丹青赵文敏多指教之故所画皆师古人无一笔院体山水师郭熙花鸟师黄筌人物师唐人一一精妙尤精墨花鸟竹石当代絶艺也
　　朱徳润字泽民吴郡人官至征东儒学提举画山水学郭熙其合作甚佳
　　唐棣字子华吴兴人官至休宁县尹画山水师郭熙亦可观
　　黄公望字子久号一峯又号大痴道人平江常熟人幼习神童科通三教旁晓诸艺善画山水师董源晩季变其法自成一家山顶多岩石自有一种风度
　　曹知白字贞素号云【阙】华亭人画山水师冯觐笔墨差弱而清气可爱有仆夏汲清亦能画
　　吴镇字仲圭号梅花道人嘉兴魏塘镇人画山水师巨然其临模与合作者絶佳而往往传于世者皆不专志故极率畧亦能墨竹墨花
　　倪瓒字元镇号云林生常州无锡人画林木平逺竹石殊无市朝尘埃气晩年率畧酬应似出二手
　　盛懋字子昭嘉兴魏唐镇人父洪甫善画懋世其家学而过之善画山水人物花鸟始学陈仲美畧变其法精致有余特过于巧
　　孟玉洞　吴庭晖皆吴兴人画青緑山水花鸟虽极精密然未免工气同时有姚彦卿亦能画
　　王士熙字继学东平人官至御史中丞善画山水贾策字治安中州人尝为杭仁和尹画花竹禽鸟得其飞鸣翔集之状
　　顾安字定之不知何许人尝任泉州路判官善画墨竹陶复初字明本号介轩老人天台人官至台州儒学教授赠乐清尹师李蓟丘父子画墨竹及着色竹甚工亦能山水
　　李筼峤河东人官至翰林学士善画墨竹
　　谢庭芝字仲和号雪村平江昆山人善画墨竹
　　李叔字子云号紫筼生濠梁人画墨竹亦能窠石平逺盛昭字克明扬州人竹石师文湖州
　　郭畀字天锡京口人画竹石窠木
　　苏大年字昌龄号西坡真定人居扬州竹石师苏东坡窠木师廉宣仲
　　张逊字仲敏号溪云吴郡人善画竹作钩勒法妙絶当世山水学巨然则不逮竹
　　顾逵【一作达】字周道中吴人画山水人物并能写貌班惟志字彦功号恕斋大梁人官至集贤待制江浙儒学提举善墨戏
　　边鲁字至愚号鲁生善画墨戏花鸟
　　陈君佐宿州人居扬州山水师马逺夏珪墨戏师徽庙李容瑾字公琰画界画山水师王孤云
　　林士能字若拙画山水无浑厚秀润之气
　　朱裕字敏道延陵人画山水师李成
　　沈麟字秋涧杭人画山水学郭熙兼能写貌
　　郑禧字熙之吴郡人善画山水学董源笔法用墨清润可爱画墨竹禽鸟法赵文敏惜乎夭折
　　王字叔明吴兴人赵文敏甥画山水师巨然甚得用墨法秀润可喜亦善人物
　　赵元字善长山东人画山水师董源
　　张义上字师防善画山水
　　陈植字叔方吴郡人画树石甚有意趣
　　李士传字仲芳蓟丘人画山水人物学李伯时尤善摹徽庙墨戏
　　戴淳字厚夫钱塘人善画山水
　　杜本字原父画墨牛葡萄甚可观亦善山水
　　吴垕字从礼杭人临摹院画咄咄逼真
　　张渥字叔厚号贞期生杭人善白描人物笔法不老无古意
　　王冕字元章防稽人能诗善画墨梅万蕋千花自成一家凡画成必题诗其上
　　吴瓘字莹之嘉兴人多藏法书名画能作窠石墨梅学杨补之颇有清趣
　　张文枢字石隠湖州徳清人幼尝为僧能画山水学巨然亦善墨竹
　　李冲字用之善画山水学李成荆浩
　　张逺字梅岩华亭人善画山水人物学马逺夏珪至于潜补古画无出其右临模亦能乱真
　　陈鉴如居杭州精于写神国朝第一手也其子芝田能世其业
　　佟士明居上都以写貌得名
　　冷起嵒居京师工传神至正间尝写御容称防
　　王绎字思善杭人善写貌尤长于小像不徒得其形似兼得其神气
　　林伯英嘉兴魏塘人工画花鸟师楼观
　　周如斋杭人画山水学高房山
　　沈月溪华亭人居青村以棱作为业画山水人物学马逺往往乱真人莫能辨
　　边武字伯京京兆人善墨戏花鸟
　　王迪简字庭吉号蕺隠越人善画山水
　　陶铉号菊村金陵人画山水师李成
　　谢佑之居都下善画折枝傅色差厚盖欲仿赵昌而未能升堂者
　　刘梦良蜀人画梅花宗杨补之
　　朱丘蜀人善画竹木
　　简生蜀人善画山水
　　陈立常画龙眠山图虞先生集题之
　　华岳善山水杨先生载诗云华岳能诗世有名学画丹青亦疎放
　　潘桂金陵人宋末张翼孙壻也善写貌
　　何大夫工画人马虞先生诗云国朝画手何大夫亲临伯时阅马图
　　霍元镇规模董北苑米南宫父子写山水人物殊有标致
　　王起宗善画山水树石
　　戈叔义善画墨竹
　　臧良字祥卿钱塘人画花竹翎毛师王若水
　　夏迪字简伯温州人画山水竹石
　　赵天泽字鉴渊蜀人画梅竹
　　张中字子正松江人画山水师黄一峯亦能墨戏衞九鼎字明铉天台人画界画师王孤云
　　徐恺字士元湖州南浔镇人画山水师李成
　　曽瑞卿号褐夫居钱塘工画山水学范寛
　　张观字可观松江枫泾人世业棱作画山水学马逺夏珪特长于模仿
　　赵清涧淮人工画人物仙女
　　杨基字孟载蜀人居平江画山水竹石
　　高克恭字彦敬号房山其先西域人后居燕京官至刑部尚书善山水始师二米后学董源李成墨竹学黄华大有思致怪石喷浪滩头水口烘锁泼染作者鲜及
　　巴延布哈高昌世子而鲜于伯几之甥号苍岩官至江东廉访副使工画龙
　　持嘉君实女真人居燕城画竹学刘自然颇有意趣萧鹏抟字图南本契丹人父荣甫王子端之甥图南幼有巧思博学多能诗书画三事皆追踪黄华尤长山水亦善写墨梅竹
　　丁野夫回纥人画山水人物学马逺夏珪笔法颇类宋嘉乐上党人伶优也画人物学石恪减笔好作利市仙官和尚骨格态度俗工莫及亦能墨竹小景絶佳
　　宋汝志钱塘人宋景定年画院待诏归附后为开元宫道喜碧云善画人物山水花鸟师楼观
　　天师张与材字国梁号薇山别号广微子封留国公居信州龙虎山能大字画竹与龙
　　天师张嗣成号太能画龙亦尝见其所画庐山图天师张嗣徳号太乙画墨竹禽鸟
　　道士方方壶居上清宫画山水极潇洒无尘俗气道士吴霞所居龙虎山善画龙
　　六一道士张彦辅多居京师善画山水
　　道士赵元靖不知何许人浪游闽浙间以墨竹有名所至淋漓墙壁虽颇近繁重亦有可观
　　道士丁清溪钱塘人工画道释人物师李嵩王辉马麟尤善写貌
　　道士王景升杭人居开元宫善画道释人物学王辉李嵩
　　道士徐太虚不知何许人善画山水
　　道士卢益修天台人善画水仙学赵子固
　　道士萧月潭淮人善白描道释人物
　　宗师溥光字晖号雪庵俗姓李氏大同人特封昭夕馆大学士赐号悟大师善真行草书亦善山水学关仝墨竹学文湖州俱成趣
　　头陀溥圆字大方号如庵俗姓李河南人于雪庵为法弟书学雪庵山水墨竹俱学黄筌
　　僧海云墨竹学樗轩
　　僧妙圆墨竹颇有法度
　　僧智浩号梅轩墨竹虽少蕴籍脱洒畧得自然趣僧道隠字仲号月涧俗姓李海盐当湖人兰石学赵子固墨竹宗王翠岩
　　僧允才号雪岑受业嘉兴石佛寺墨梅竹似丁子卿僧时溥字君泽号雨岩华亭人居奉贤乡接待寺通经律作诗亦画墨竹三稍五叶而已
　　僧智海居燕中喜画墨竹学海云禅师
　　僧明雪窗画兰柏子庭画枯木菖蒲止可施之僧坊不足为文房清玩
　　管夫人道升字仲姬赵文敏室赠魏国夫人能书善画墨竹梅兰
　　刘氏不知何许人孟运判室号尚温居士能临古人字逼真喜吟小诗写墨竹效金显宗亦粗可观
　　蒋氏汴人完顔用之室居以清净自守好作墨竹张氏乔徳玉室善写竹
　　外国
　　日本国古倭奴国也有画不知姓名传写其国风物山水设色甚重多用金碧然殊方异域而能留意绘事亦可尚也至今倭僧多能作墨画观音佛像
　　高昌国画用金银箔子及朱墨如雨销洒纸上画翎如中国花卉亦佳
　　夏国英宗元昊通蕃汉文字善绘画
　　西蕃画佛像多画于布上作奇形诡状上用油油之高丽画观音像甚工其源出尉迟乙僧笔法流而至于纤丽








　　图绘宝鉴卷五
　　钦定四库全书
　　图绘宝鉴续编
　　明　韩　昂　撰
　　明
　　宣庙御笔有山水有人物有花果翎毛有草虫上有年月及赐臣名宝用不一有广运之宝武英殿宝等宝雍熙世人等图书臣仰惟宣庙临御当重熙累洽四海无虞万几之暇留神词翰于图画之作随意所至尤极精妙盖圣能天纵一出自然若化工之于万物因物赋形不待矫揉而各遂生成也臣谨识
　　宪庙及孝庙御笔皆神像上识以年月及宝宗室中善写神像及金瓶金盘牡丹兰菊梅竹之类旧家多有珍藏者
　　郭文通永嘉人善山水布置茂宻长陵最爱之有言马逺夏珪者辄斥之曰是残山剰水宋僻安之物也
　　商喜字惟吉善山水人物超出众类际遇累朝士林多重之今孙祚字天爵能世其学
　　韩秀寔涿州人与商惟吉同被宠渥人物亦佳尤善画马
　　张靖山东人道释人物得吴道子之奥尤善写照孙玘字廷【阙】曽孙锦字大绅俱能山水人物写照有其祖之妙
　　殷善字从善金陵人花果翎毛极清致子偕字汝同专其业
　　边景昭陇西人及子楚祥花果翎毛工致过殷氏谢庭循永嘉人山水为同事所宗东里杨少师称其清谨有文尤精绘事是以独见重于宣庙非臣所及
　　周文靖莆田人山水堪配庭循
　　王绂字孟端号友石生又号九龙山人毘陵人高介絶俗书法诗文皆出羣任中书舍人有王舍人诗集行于世画竹石絶伦名驰天下不轻与人故人不可苟得也
　　庄瑾字公瑾号采芝龙江人为人雅淡高致能诗善草书尤长于画师法夏珪马逺盖张可观以后一人而已
　　僧温日观妙于葡萄无不知其名者
　　胡大年　僧晓庵皆工葡萄
　　李在字以政莆田人迁云南行取来京山水细润者宗郭熙豪放者宗夏珪马逺其人物评者谓八面生动故四方重之
　　戴进字文进号静庵又号玉泉山人钱塘人山水得诸家之妙神像人物走兽花果翎毛极其精致喜作葡萄以配以钩勒竹蠏爪草奇甚真画流第一人也子泉字宗渊山水得家传但用墨太重耳
　　夏芷字廷芳钱塘人从游戴静庵克勤于学笔力逼其师不幸早卒弟葵字廷晖山水人物皆工致
　　华朴中浙中诗僧师戴静庵作画得名
　　上官伯达谯川人神佛人物傅色既精神采亦备能使人起敬
　　夏防字仲昭初姓朱登第后始改正为夏东吴人自中书舍人累进太常寺卿直内阁诗文书法皆妙喜作竹石求者无虚日一一应之得之者宝藏
　　张益字士谦与仲昭同郡同登第官至学士写竹亦妙陈嗣初东吴人以文章擅名翰林任检讨写竹尤奇仲昭士谦皆师事之
　　谢宇字伯寛号容庵湖广衡阳人幼聪颖宣徳中钦选司礼监与同中贵读书以中书舍人直内阁累进工部侍郎掌通政司事山水法诸大家花木鸟兽无不能者皆到妙处仲子中书舍人汝明字晦卿号东岩亦善山水
　　任道逊字克诚瑞安人词翰皆佳官至太仆寺卿直文华殿善写梅夫人孙氏亦能夫人之父任太守写梅得名人以孙梅花称之
　　夏衡字以平松江人书法篆高古自中书舍人进太常寺卿作画有黄子久之妙
　　金文鼎鹤城人工书法诗文流丽画黄子久笔意子钝字汝厉鋭字汝潜并有父风致
　　金湜字本清号朽木居士四明人善书法任中书舍人写竹石佳甚其钩勒竹尤妙官至太仆
　　陈谦字士谦号讷庵逸人书画皆学赵松雪自夸体贴评者亦许其有六七分妙云
　　丁文暹号竹坡善山水翎毛笔力清劲
　　陈叔谦武林玩古器识名画其价直纤毫不爽作画学倪云林亦妙尝书一联于庭以自况博古图搜周汉制无声诗写晋唐题
　　王尚贤梅溪人善墨戏人物年至九十下笔亦妙姚绶字公绶号云东逸史浙人由进士仕至监察御史有晋人风致早年挂冠优游泉石画法吴仲圭三絶之亚擘成图或售于人遂厚价近收之其自重如此
　　孙隆号都痴毘陵人开国忠愍侯孙生而颖敏有仙人风度写翎毛草虫自成一家号没骨图
　　张佑字天吉凤阳人爵袭隆平侯为人和易如儒者作梅花清气逼人其从弟禄字天爵亦世其爵梅花有其兄之妙
　　王谦字牧之号冰壶道人以儒士隆平侯聘为西席善书作为梅花清奇可爱寔天吉之师也子应奇作梅得家传
　　陈宪章号如隠居士防稽人诗画梅与牧之齐名评者以二家虽格意不同宪章笔力寔过牧之子英作梅
　　张绪字廷端海虞人
　　屈处诚东吴人
　　右二人与仲昭同时工竹石亚于仲昭
　　毛良字舜臣号两山居士爵袭南宁伯北平人写山水师米元章云霞出没有天然之妙真赏鉴家尤工诗着无声诗曲尽画法之奥与诗集并行于世
　　太监陈喜字仲乐鞑靼人工人物鸟兽下笔无痕为一代之妙
　　石鋭字以明钱塘人画得郑子昭金碧山水界画楼台及人物皆傅色鲜明温润名著于时
　　丁玉川江右人工人物山水
　　林良字以善广东人歴陞锦衣指挥着色花果翎毛极精巧其放笔作水墨禽鸟树木皆遒劲如草书人皆不及
　　顾宗字学渊五羊人任中书舍人画学黄子久
　　姜立纲字廷宪号东溪永嘉人能文善书字画楷正人得片纸争以为法画学黄子久亦妙
　　黄璨字蕴龢　柳楷字文范号万竹山人俱永嘉人与廷宪官直内阁诗文书画并皆佳妙
　　汜暹字起东号苇斋东吴人蒋廷晖先生之壻工书法设帐授徒多所造就工于花竹翎毛人多尚之叶文庄公尝谓起东善鸟有谈论馆阁名公多重之老于京师人称范苇斋先生云
　　陈复字啓阳号坦坦居士燕山人幼同弟后从伯父任南京通政司右通政因与诗人文士交稔是以才思充溢诗文清奇尤长作画山水松竹皆有矩度亦精写照由儒士任鸿胪序班理礼部铸印局事用荐改国子典籍
　　陈后字啓先号寓斋复弟也诗文书画与兄齐名尤精堪舆之学用荐任钦天监博士子汉继其业焉
　　刘志寿字伯龄密县人聪颖能诗以世业任南京钦天监五官灵台郎善写翎毛尤长虾蠏落笔潇洒活动可爱
　　李防字光逺号柯耕衢之西安人工楷书授礼部司务善写松竹有过庭章张廷端之笔意
　　杜堇字惧男有柽居古狂青霞亭之号镇江丹徒人有籍于京师勤学经史及诸子集録虽稗官小説罔不涉猎举进士不第遂絶意进取为文奇古诗精确通六书善绘事其山水人物草木鸟兽无不臻妙由其胸中高古自然神采活动宜乎宗之者众
　　沈周字啓南号石田姑苏人博学有奇思为诗清新皆不经人道语字亦古拙学黄大痴法其善者畧其不善处遂自名家因求画者众一手不能尽答令子弟摹写以塞之是以真笔少焉
　　陶成字孟学号云湖仙人宝应人以宦家子中应天府乡试以事不果防试天性落魄然多才艺书工篆真草诗文奇古画山水多用青緑尤喜作钩勒竹兔与鹤鹿皆妙由其胸中洒然也
　　蒋子成江东人工道释神像
　　阮福北海人道释神像亚于子成
　　赵丹林善作龙角鳯尾金错刀竹
　　过庭章无锡人妙于写松
　　林广广陵人画人物学李在得潇洒活动之趣
　　杨埙字景和善以彩色漆作屏风器物极其精巧皆以泥书题于上由其能书画也
　　沈政字【阙】政闽人官至顺天府丞直仁智殿工花竹翎毛徐柱字孟节东吴人善写葡萄
　　伍槩字廷节临川人工书寄禄中书科善花竹翎毛倪端善山水人物
　　李福智释道人物可继上官伯达
　　周全工画马
　　米应祥字岐凤号玉华外史松江人乡贡进士其志高尚草书与东海南山并为时重写竹尤奇
　　俞泰字国昌号正斋无锡人治壬戌仕户科都给事中写山水絶类黄子久王叔明为人温雅诗文书画皆似之
　　王田字舜耕山东济南人以县佐请老归田村氓喜为乐府词脍炙人口逺近传播山水学高房山不失矩度云
　　何澄号竹鹤老人毘陵人善山水官至太守
　　道士彭中　沈明逺　张复阳浙人画法俱相似张翚太仓人工山水
　　汪质字孟文金陵人工山水
　　许尚文金陵人工山水
　　盛行之江东人善画梅笔力苍老萱葵竹菊形类草书史廷直号痴翁复姓名为徐端本江东名士性荦荦不羁以诗酒为乐画山水得行云流水之趣
　　陈大章字明之号月陇凤阳盱眙人由进士官至太仆少卿菊花有云湖之妙有诗名尤工行草
　　吴伟字士英更字次翁号小仙江夏人行取来京授锦衣百戸性自是不受羁绊放归作山水落笔健壮白描尤佳观者自然起兴同艺不及
　　吕纪字廷振四明人为人谨厚山水人物俱工独以翎毛得名其设色鲜丽生意蔼然为画流所宗官至锦衣指挥
　　钟钦礼号南越山人又号一尘不到处善画山水刘俊字廷伟山水人物俱能
　　袁璘字廷器山水人物俱善
　　张伦字秉彛人物专科尤善写鬼判
　　虞公讳谦号玉雪斋京口人永乐中官居都宪诗文政事为羣公推让公余写金错刀竹多自题诗于上同里王性善精医与公交厚善写山水同时有郭将军能诗工画公赠诗有诗律清新画入神之句其重之如此
　　杨瑗当涂人为儒学教谕善画菜有生意
　　程南云号清轩大儒之后字备篆草楷诗文奇古官至太常寺卿喜作雪梅雪竹极妙
　　朱孔易华亭人与清轩同官写东里少师归田图评者谓其作家士气皆具亦今之罕有者也
　　黄字养正永嘉人官至礼部郎中及其子采相继以书法直内阁俱擅诗文山水得王子久佳处
　　唐寅字子畏东吴人中应天府乡试第一才艺宏博作画有古人之妙人罕及之图书南京解元
　　文征明字征仲号衡山姑苏人以征入为翰林待诏平生以名节自励写竹得夏防之妙山水出沈石田之右兼总诸家之长名闻天下所作片纸只字人多爱重之二子文彭文嘉亦善书画盖其家学相传云
　　周臣字舜臣东吴人山水人物俱清致能诗
　　陈道复字复甫号白阳姑苏人善花卉醉中乗兴举笔书画尤为妙絶
　　王问字子裕号仲山无锡人戊戌进士初授戸部主事改南京兵部职方主事陞车驾司郎中善画山水人物花卉不用掤架每登眺乗兴据案运笔如飞又极精妙其画得于山水间人求之者多不可得
　　蒋三松金陵人善画山水人物
　　徐霖字子仁号髯仙金陵人善书画得之者莫不爱敬李着字潜夫号墨湖金陵人善画山水人物花木翎毛姚沾字惟恩号墨仙锦衣千戸余姚人能诗精妙兰石游吴门与诸名士友善戏写竹木古树意颇清逺
　　蒋贵号青山仪真人宗吴小仙人物逼真山水近似马壁字文壁师董源善画青緑山水
　　罗济川不知其名善画山水师郭熙尝画小翎毛精妙可爱
　　吴寛号匏庵东吴人以甲科入翰林登相位善诗文写东坡字体极得其妙
　　祝允明号枝山东吴人中乡进士任京兆善书六家字体皆入神而怀素山谷更不可及
　　王宠字履吉号雅宜山人东吴人诗文高世且书法二王最得其精后之学者再无可及
　　文彭字寿承号三桥长洲人征明伯子任两京国子博士善诗文而字宗怀素山谷最得其精尤善书篆自成一家亦善画花果
　　沈硕字宜谦号龙江长洲人善画山水人物有吴镇之风常临模诸大家与合作者絶佳尤喜画白梅翎翅生生之意自若活泼之形俨然当时闻其名者无不珍藏之
　　文伯仁字徳承号五峯长洲人善画山水人物每效王叔明笔法多得意俨然
　　陆治字叔平号包山东吴人善画青緑山水甚得着色之妙亦能诗写
　　仇英号十洲善画着色山水而美人最佳东吴名笔王谷祥号西室以甲科拜吏部郎清节居家博习书画而花卉极佳吴下无不因其人而并重之
　　文嘉字休承号文水长洲人征明仲子常爱写画字宗二王画精山水
　　陈括号沱江东吴人道复子善花卉曽被雷震后端坐人见地横一梅大书沱江二字遂以雷神代笔有仙风也名遂大振
　　沈仕号青门善花卉笔意大都与白阳相同字亦然钱谷字叔宝号磬石东吴人善画山水人物笔意不俗故尚士笔者多重之
　　鲁治号岐云东吴人善画着色花草
　　谢时臣号檽仙东吴人善画山水人物
　　陈芹字子野号横崖秣陵人乡进士任县尹能诗文画精兰竹字仿钟繇
　　宋臣字子忠号二水秣陵人善画山水人物逺宗马逺李唐近效戴进吴伟极妙临模元宋名笔皆能乱真入细笔尤为足玩
　　朱铨字文衡号樗仙长沙人工山水人物钩勒竹及菊兔亦能诗
　　朱鉴字文藻号墨壶樗仙之弟也山水人物清奇姜隠字周佐山东黄县人善人物士女花果细润工致得古人之妙
　　杜君泽号小痴姑苏人善楷书工山水嗜酒流寓高邮落魄不羁以酒卒
　　马稷字舜举号醉狂江东人善山水人物花木竹石苏致中西蜀人由科第官署山水师郭熙而清雅高出画流
　　朱端字克正钦赐一樵图书人物山水学盛子昭墨竹师夏防善花木翎毛
　　高松字守之号南崖子又号我山文安人其人甘守家贫有官不仕爱攻诗画驰誉多能善书大字兼真草篆能绘小景并梅菊兰松之类钩勒竹葡萄甚佳更有灰堆山墨竹尤长也
　　张平山者名路字天驰大梁人以庠生游太学然竟不仕独游情绘事其人物似吴伟而山水尤有戴文进风致一时缙绅咸嘉尚之得其真迹如拱璧焉
　　汪肇号海云休宁人画山水人物其翎毛花卉自成一家
　　韩方字仲直号鹤仙归徳衞指挥写墨竹草虫
　　刘传字良习号月川含山人国子生工云山出入高房山何澄之间笔势遒劲意虑深逺时出已意诗文书法不为近习
　　张秋江浙人写芙蓉花卉
　　叶澄字原静其先吴人作画学戴文进得其妙
　　王彦字存拙沔阳人善作梅花
　　孔福禧先圣之裔工山水
　　孙天佑安国公之孙翎毛兰竹清致可爱
　　张钦字士敬祥符人号震斋善山水花竹得古人之风官至都阃宁阳恭靖王懋之长子
　　姜济浮梁人寓蜀写山水无墨痕有烟云出没之奇僧照庵浙人竹石学倪云林
　　僧晓庵东吴人善画葡萄
　　僧日章蜀成都人山水学唐子华
　　僧草庵住嘉乐三塔寺工诗画
　　王世昌号歴山山东人工山水人物
　　郭诩号清狂江西太和人山水人物俱臻其妙凡绘古人清士皆有题跋缙绅无不重之
　　张誉字仲寔号峨石广东南海人曲江文献公之裔能诗善书真草篆工画人物山水花鸟草虫白描出李龙眠之右笔法精妙种种过人两京缙绅皆重之
　　雷鲤字惟化号半窗建宁府庠生善画山水人物书法得朱子体篆遒劲恬退不仕诗酒自娱四子肖之人云有米家风味
　　王人佐字良才号梅泉福建将乐人家传善写梅随题其上盛名海内片纸如珍诸缙绅咸重之赠刻以槖中诗集
　　张鹏字应秋号云程福建瓯宁人发身儒林游心艺圃画擅百家之长书精四体之妙尤长山水烟雾花草翎毛特其余事耳海内缙绅多珍重之



　　图绘宝鉴续编

　　钦定四库全书　　　　　子部八
　　提要
　　画史　　　　　　　　艺术类一【书画之属臣】等谨案画史一卷宋米芾撰芾字元章史浩两钞摘腴曰芾自号鹿门居士黄溍笔记曰元章自署姓名米或为芾或为黻又称海岳外史又称襄阳漫仕周必大平园集有章友直画蠧跋曰后题无碍居士即米元章盖芾性好竒故屡变其称如是宋史本传作吴人误也芾初以其母侍宣仁后藩邸旧恩补浛光尉官至礼部员外郎知淮南军史称其妙于翰墨绘画自名一家尤精鉴裁此书皆举其生平所见名画品题真伪或间及装禙收藏及考订譌谬厯代赏鉴之家奉为圭臬中亦有未见其画而载者如王球所藏两汉至隋帝王像及李公麟所説王献之画之类盖芾作书史皆所亲见作寳章待访录别以目睹的闻分类编次此则已见未见相杂而书其体例各异不嫌并存也
　　书史　　　　　　　　艺术类一【书画之属臣】等谨案书史一巻宋米芾撰是编评论前人真迹皆以目厯者为断故始自西晋迄于五代凡印章跋尾纸绢装禙俱详载之中如言叙帖辨为右军书而斥栁公权之误作子敬智永千文騐为钟绍京欧阳询书魏泰收虞世南草书则又定为智永作类皆辨别精防不爽锱黍所录诗文亦多出于闻见之外如许浑诗湘潭云尽暮山出句此载浑手写乌丝栏墨迹内暮山实作暮烟知今世所行丁夘集本为误杨慎作丹铅录尝攘其説而讳所自来是亦足资考证不但为鉴赏翰墨之资也惟巻末论私印一条谓印闗吉凶厯引当时三省印御史台印宣抚使印皆以篆文字画卜官之休咎考隋书经籍志有魏征东将军程申伯相印法一巻三国志注夏侯尚传末附许允相印事引相印书曰相印法本出陈长文以语韦仲将印工杨利从仲将受法以语许士宗【案士宗即许允之字】利以法术占吉凶十可中八九仲将又问长文从谁得法长文曰本出汉世有相印相笏经又有鹰经牛经马经印工宗养以法语程申伯于是有一十二家相法是古原有此术然芾未必能得其传殆亦谬为附会徒为好异而已矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　画史　　　　　　　　　　宋　米芾　撰
　　杜甫诗谓薛少保惜哉功各迕但见书画传甫老儒汲汲于功名岂不知固有时命殆是平生寂寥所慕嗟乎五王之功业寻为女子笑而少保之笔精墨妙摹印亦广石泐则重刻绢破则重补又假以行者何可数也然则才子鉴士寳钿瑞锦缫袭数十以为珍玩囘视五王之炜炜皆糠粃埃奚足道哉虽孺子知其不逮少保逺甚明白余故题所得苏氏薛稷二鹤云辽海未稀顾蝼蚁仰霄孤唳留清耳从容雅步在庭除浩荡闲心存万里椉轩未失入佳谈写真不妄传诗史好事心灵自不凡臭秽功名皆一戯武功中令应天人束髪寮阳侍帝晨连城照乘不保寳黄图孔诰悉珍真百龄生我欲公起九原萧萧松薿薿得公遗物非不多赏物懐贤心不已其后以帖易与蒋长源字仲永吾书画友也余平生嗜此老矣此外无足为者甞作诗云棐几延毛子明牕馆墨卿功名皆一戯未觉负平生九原不可作漫呼杜老曰杜二酹汝一巵酒愧汝在不能从我游也故叙平生所覩以示子孙题曰画史识者为予增广耳目也
　　晋画
　　顾凯之维摩天女飞仙在余家
　　女史箴横卷在刘有方家已上笔彩生动髭发秀润太宗实录载购得顾笔一卷今士人家收得唐摹顾笔列女图至刻板作扇皆是三寸余人物与刘氏女史箴一同
　　吾家维摩天女长二尺名画记所谓小身维摩也戴逵观音在余家天男相无髭皆贴金
　　六朝画
　　苏氏古贤像十人一卷衣纹自非晋笔
　　蒋长源字仲永收宣王姜后免冠谏图宣王白帽此六朝冠也
　　王戎象元在余家易李邕帖与吕端问已上皆假顾凯之笔元以懐素帖易于王诜字晋卿家
　　梁武帝翻经象在宗室仲忽处亦假顾笔
　　天帝释象在苏泌家皆张僧繇笔也张笔天女宫女面短而艶顾乃深靓为天人相武帝作居士服反唇露齿宫女四人擎花后四武士持戈劎发如神也
　　余家收英布象类六朝时石刻
　　唐画【五代国朝附】
　　唐初画髙鳯并梁鸿故事横卷在蔡堪字道胜家唐太宗步辇图有李徳裕题跋人后脚差是阎令画真笔今在宗室仲爰君发家
　　道徳经一卷出相间不知何人画绢本字大小不匀真褚遂良书在范相尧夫家与冯京当世家西升经不同虽有裴度柳公权跋非阎令画褚笔唐人自不鉴尔苏氏种图絶画故事蜀人多作此等画工甚非阎立本笔立本画皆着色而细锁银作月色布地今人收得便谓之李将军思训皆非也江南李主多有之以内合同印集贤院印印之葢收逺物或是珍贡
　　王维画小辋川摹本笔细在长安李氏人物好此定是真若比世俗所谓王维全不类或传宜兴杨氏本上摹得
　　张修字诚之少卿家有辟支佛下画王维仙桃中黄服合掌顶礼乃是自写真与世所传闗中十大弟子真法相似是真笔世俗以蜀中画骡纲图劎门闗图为王维甚众又多以江南人所画雪图命为王维但见笔清秀者即命之如苏之纯家所收魏武读碑图亦命之维李冠卿家小卷亦命之维与读碑图一同今在余家长安李氏雪图与孙载道字积中家雪图一同命之为王维也其他贵侯家不可胜数谅非如是之众也
　　文彦博太师小辋川拆下唐跋自连真还李氏一日同出坐客皆言太师者真唐张彦逺名画记云类道子又云云峯石色絶迹天机笔思纵横参于造化孙氏图仅有之余未见此趣
　　苏轼子瞻家收吴道子画佛及侍者志公十余人破碎甚而当面一手精彩动人防不加墨口浅深晕成故最如活
　　王防字元规家二天王皆是吴之入神画行笔磊落挥霍如莼菜条圜润折算方圆凹凸装色如新与子瞻者一同
　　李公麟字伯时家天王虽佳细弱无气格乃其弟子辈作贵侯家所收率皆此类也
　　宗室令穰字大年处天蓬亦真吴笔
　　周穜字仁熟家大悲亦真今人得佛则命为吴未见真者唐人以吴集大成面为格式故多似尤难鉴定余白首止见四轴真笔也
　　世俗见马即命为曹韩韦见牛即命为韩滉戴嵩甚可笑唐名手众未易定惟薛道祖绍彭家九马图合杜甫诗是真曹笔余唐人大抵不相逺也又金陵有唐人韩滉画牛今人皆命为戴葢差瘦也
　　马佳本所见髙公绘字君素二马一龁草一嘶王诜家二马相咬是一本后人分开卖苏激字志东家三匹王元规家一匹宗室令穰家五匹刘泾字巨济家三匹皆笔法相似并唐人妙手也刘所收白子母牛王仲修字敏夫家黑牛令穰家黑牛皆命为戴甚相似贵侯家多不同皆命为戴不可胜数
　　张退傅丞相孙徳淑收仁宗画黑猿上有小御寳旁一印胡芦王素字画竒甚
　　唐画张志和顔鲁公樵青图在朱长文字伯原家无名人画甚佳今人以无名命为有名不可胜数故谚云牛即戴嵩马即韩干鹤即杜荀象即章得也
　　山水李成只见二本一松石一山水四轴松石皆出盛文肃家今在余斋山水在苏州寳月大师处秀甚不凡松劲挺枝叶郁然有隂荆楚小木无冗笔不作龙虵神之状今世贵侯所收大图犹如顔柳书药牌形貌似尔无自然皆凡俗林木怒张松榦枯瘦多节小木如柴无生意成身为光禄丞第进士子祐为谏议大夫孙宥为待制赠成金紫光禄大夫使其是凡工衣食所仰亦不如是之多皆俗手假名余欲为无李论
　　巨然师董源今世多有本岚气清润布景得天真多巨然少年时多作矾头老年平淡趣髙
　　刘道士亦江南人与巨然同师巨然画则僧在主位刘画则道士在主位以此为别
　　董源平淡天真多唐无此品在毕宏上近世神品格髙无与比也峯峦出没云雾显晦不装巧趣皆得天真岚色郁苍枝榦劲挺咸有生意溪桥渔浦洲渚掩映一片江南也
　　闗仝人物俗石木出于毕宏有枝无榦
　　张友正家收古柏一株枝枝如龙虵糺结甚异石亦皱涩不凡题为韦侯平生收画后多归王
　　大抵牛马人物一模便似山水摹皆不成山水心匠自得处髙也
　　滕昌祐边鸾徐熈徐崇嗣花皆如生黄筌惟莲差胜虽富艶皆俗
　　李王山水唐希雅黄筌之伦翎毛小笔人收甚众好事家必五七本不足深论
　　李玮公炤自言收李成八幅此特以气与好事相尚尔宗室仲忽字周臣收孙可元笠泽垂钓图亦不俗然世无可元笔又收唐道徳经一卷人物三寸许皆如吴画润州节推荘鼎字节之青州人收麻纸尔雅图衣冠人物与苏氏一同
　　王球防玉收西域图谓之阎令画褚遂良书与冯京家同假名耳
　　蒋长源字永仲家周昉三杨图冯京当世家横卷皆入神
　　苏州丁氏五星图宗室叔盎字伯充家金星一小帧并真迹也
　　宗少文一笔画唐人摹绢本在刘季孙家故苏太简物薛稷鹤在苏之孟家
　　北史人物衣冠乘马甚古亦在苏之孟家题云曹将军也
　　徐熈大小折枝吾家亦有士人家往往见之翎毛之伦非雅玩故不录桃一大枝谓之满堂春色在余家李公麟家展子防朔方行小人物甚佳韩马破裂四足如涉水中皆南唐文房物
　　宗室仲爰字君发收唐画陶渊明归去来其作庐山有趣不俗
　　杨崇字之损收唐画村田踏歌乐上题广政年入御府人物亦佳
　　凡收画必先收唐希雅徐熈等雪图巨然或范寛山水图齐整相对者装堂遮壁乃于其上旋旋挂名笔绢素大小可相当成对者又渐渐挂无对者葢古画大小不齐铺挂不端正若晋笔须第二重挂唐笔为衬乃可挂也许道宁不可用模人画太俗也
　　余家顾净名天女长二尺五应名画记所述之数唐镂牙轴紫锦装褾李公麟见之赏爱不已亲琢白玉牌鼎铭古篆虎头金粟字皆碾云鹤以结縁也
　　戴逵观音亦在余家家山乃逵故宅其女舍宅为寺寺僧传得其相天男端静举世所覩观音作天女相者皆不及也名画记云自汉始有佛至逵始大备也
　　古画若得之不脱不须背褾若不佳换褾一次背一次坏屡更矣深可惜葢人物精神发彩花之秾艶蜂蝶只在约略浓淡之间一经背多或失之也
　　蔡骃子骏家收老子度闗山水林石车从闗令尹喜皆竒古老子乃作端正塑像戴翠色莲华冠手持碧玉如意此葢唐为之祖故不敢画其真容汉画老子于蜀郡石室有圣人气象想去古近当是也
　　仲爰收巨然半幅横轴一风雨景一皖公山天柱峰图清润秀拔林路萦囘真佳制也
　　余家董源雾景横披全幅山骨隠显林梢出没意趣髙古
　　余家所收李成至李冠卿大扇爱之不已为天下之冠既购得之背于真州昭宣使宋用臣自舒州召还见之太息云慈圣光献太后于上温凊小次尽购李成画贴成屏风以上所好至辄玩之因吴丞相冲卿夫人入朝太后使引辨真伪成之孙女也内以四帧为真拆奉上别购补之敕用臣背于内东门正与此类因语然嘱吾爱惜余亦甚珍之及得盛文肃家松石片幅如纸干挺可为隆栋枝茂凄然生隂作节处不用墨圏下一大防以通身淡笔空过乃如天成对面皴石圆润突起至坡峰落笔与石脚及水中一石相平下用淡墨作水相准乃是一碛直入水中不若世俗所效直斜落笔下更无地又无水势如飞空中使妄评之人以李成无脚葢未见真耳刘泾自以李成真笔多于是出示之乃良乆曰此必成师也
　　唐希雅作林竹韵清楚但不合多作禽鸟又作棘林间战笔小竹非善是效其主李重光耳
　　锦峰白莲居士又称钟峰隠居又称钟峰隠者皆李重光画自题号意是钟山隠居耳每自画必题曰钟隠笔上着内殿图书之印及押用内合同集贤院黑印有此印者是典于文房物也
　　内合同乃其玺唐室皆用内合同为御印至梁髙祖始用御前之印也钱氏以内院仿之封函曰制姓名内曰制公某人可某官官上用此印日月用国印
　　今人絶不画故事则为之人又不考古衣冠皆使人发笑古人皆云某图是故事也蜀人有晋唐余风国初已前多作之人物不过一指虽乏气格亦秀整林木皆用重色清润可喜今絶不复见矣
　　范寛师荆浩浩自称洪谷子王诜甞以二画见送题勾龙爽画因重背入水于左边石上有洪谷子荆浩笔字在合绿色抹石之下非后人作也然全不似寛后数年丹徒僧房有一轴山水与浩一同而笔干不圜于瀑水边题华原范寛乃是少年所作却以常法较之山顶好作宻林自此趋枮老水际作突兀大石自此趋劲硬信荆之弟子也于是以一画易之收以示鉴者
　　荆浩画毕仲愈将叔处有一轴叚缄家有横披然未见卓然惊人者寛固青于蓝又云李成师荆浩未见一笔相似师闗仝则叶树相似
　　闗仝真迹见二十本范寛见三十本其徒甚多滕昌祐边鸾各见十本丘文播花木见三十本祝梦松雪竹见五本巨然刘道士各见十本余董源见五本李成真见两本伪见三百本徐熈崇嗣花果见三十本黄筌居寀居实见百本李重光见二十本伪吴生见三百本闗中小孟人谓之今吴生以壁画笔上绢素一一如刀划道子界墨讫则去弟子装之色葢本笔再添而成唯恐失真故齐如划小孟遂只见壁画不见其真至于防睛皆用浓墨愈光愈失神彩不活又画人面耳边地濶口鼻眼相近武宗元亦然以吴生画其手多异然本非用意各执一物理自不同宗元乃为过海天王二十余身各各髙呈似其手各作一样一披之犹一羣打令神不觉大笑俗以为工也
　　李公麟病右手三年余始画以李甞师吴生终不能去其气余乃取顾髙古不使一笔入吴生又李笔神彩不髙余为目睛面文骨木自是天性非师而能以俟识者唯作古忠贤象也
　　东丹王胡瓌蕃马见七八本虽好非斋室清玩
　　余昔购丁氏蜀人李升山水一帧细秀而润上危峰下桥涉中瀑泉松有三十余株小字题松身曰蜀人李升以易刘泾古帖刘刮去字题曰李思训易与赵叔盎今人好伪不好真使人叹息
　　沈括存中家收周昉五星与丁氏一同以其净处破碎遂随笔剪却四边帖于碧绢上成横轴使人太息王巩字定国收李成雪景六幅清润今归林希字子中家又收唐竹图着色亦好一横竹比他竹大麄也余家收唐人麻纸画扬子云腰下悬一兕觥细转绦索蒋永仲收古铜兕觥其形势骨髗凹凸全备转旋绦索亦如余家画遂以帖易去以证谓之子云觥
　　润州甘露寺张僧繇四菩萨长四尺一板长八尺许又陆探微神面黄口角露二向上齿金甲手持幡下一白狮子神彩惊人殿梁天监中葢拱明间有二吴道子行脚僧吾移置行脚僧于净名斋以避风雨已上并防昌中废寺于本道合毁寺处移来于此寺其殿中置明皇铜像因得不废元符末一旦为火所焚六朝遗物扫地江左更无一晋笔藏是六朝所书卷末晋王总持炀帝小字也平江南鸠集置寺题跋具存李卫公祠手植桧皆焚荡寺后重重金碧参差多景楼面山背海为天下甲观五城十二楼不过也所存惟卫公铁塔米老庵二间余作诗悼之曰色政重重构春归戸户岚槎浮龙委骨画失兽遗耽神防卫公塔天留米老庵栢梁终厌胜会副越人谈
　　荣咨道字询之收雪猎图命为王维不类张氏辟支佛所画合掌象林本类蜀人笔雪山精好是唐物维则未也
　　李冠卿少卿收双幅大折枝一千叶桃一海棠一梨花一大枝上一枝向背五百余花皆背一枝向面五百余花皆面命为徐熈余细阅于一花头下金书臣崇嗣上进公叹曰平生所好终被弟看破破除平生念矣今归李莘老野夫家又收两幅楼防甚古上有三十余宫人唐装约略行笔发彩生动又收六幅大龙旁画龙王不知何人笔精彩动人云五郡祈辄雨
　　易元吉徐熈后一人而已善画草木叶心翎毛如唐徐后无人继世但以獐猿称可叹或云画孝严殿壁画院人妬其能只令画獐猿竟为人鸩
　　赵昌王友之流如无才而善佞士初甚可恶终须怜而收录装堂嫁女亦不弃
　　王端学闗仝人物益入俗
　　元霭传写真有神彩
　　孙知微作星辰多竒异不类人间所传信异人也然是逸格造次而成平淡而生动虽清防笔皆不凡学者莫及然自有瓌古圆劲之气画龙有神彩不俗也杨朏学吴生防睛髭发有意衣纹差圆尚为孙知防逸格所破武岳学吴有古意子洞清元作佛象罗汉善战掣笔作髭发尤工天人画壁发彩生动然绢素画以粉防眼乆皆先落使人惜之南岳后殿壁天下竒笔
　　江南刘常花气格清秀有生意固在赵昌王友上傅古龙如蜈蚣董羽龙如鱼
　　赵叔盎家旧有出蛰图江南画鱼虾相随山石林木人物如董源龙不俗佳作也是龙吞珠图
　　曹仁熈水今古无及四幅图内中心一笔长丈余自此分去髙邮有水壁院
　　长沙富民收水乌芦花六幅图乃唐人手妄题作韦偃押字后人题也
　　古人图画无非劝戒今人撰明皇幸兴庆图无非奢丽吴王避暑图重楼平阁动人侈心
　　余尝与李伯时言分布次第作子敬书练帬图图成乃归权要竟不复得余又甞作支许王谢于山水间行自挂斋室又以山水古今相师少有出尘格者因信笔作之多烟云掩映树石不取细意似便已知音求者只作三尺横挂三尺轴惟寳晋斋中挂双幅成对长不过三尺褾出不及椅所映人行过肩汗不着更不作大图无一笔李成闗仝俗气
　　礼部侍郎燕穆之司封郎宋廸复古直龙图阁刘明复皆师李成复古比二公特细秀作松枝而无向背荆楚细甚秀
　　大夫蒋长源作着色山水顶似荆浩松身似李成叶取真松为之如灵鼠尾大有生意石不甚工作凌霄花纒松亦佳作
　　嗣濮王宗汉作芦雁有佳思余题诗曰偃蹇汀眠雁萧梢风触芦京尘方满眼速为唤花奴又曰野趣分苕水风光剪鉴湖尘中不作恶为有邺公图
　　王诜学李成皴法以金碌为之似古今观音寳陁山状作小景亦墨作平逺皆李成法也
　　宗室令穰大年作小轴清丽雪景类世所收王维汀渚水鸟有江湖意
　　苏轼子瞻作墨竹从地一直起至顶余问何不逐节分曰竹生时何甞逐节生运思清拔出于文同与可自谓与文拈一瓣香以墨深为面淡为背自与可始也作成林竹甚精子瞻作枯木枝榦虬屈无端石皴硬亦怪怪竒竒无端如其胸中盘郁也吾自湖南从事过黄州初见公酒酣曰君贴此纸壁上观音纸也即起作两枝竹一枯树一怪石见与后晋卿借去不还
　　朝议大夫王之才妻南昌县君李尚书公择之妹能临松竹木石画见本即为之难卒辨文与可每作竹贶人一朝士张迂疎修谨文作防竹以赠之如是不一又作横绢丈余着色偃竹以贶子瞻南昌过黄借得以效临之后数年会余真州求诗非自陈不能辨也余曰偃蹇宜如季挥毫已逼翁卫书无曲妙琰惠有遗工乍覩虬如物初披飒有风顾藏唯谨钥化去或难穷
　　章友直字伯益善画虵以篆笔画亦有意又能以篆笔画棋盘笔笔相似其女并能之
　　杭僧真慧画山水佛像近世出品惟翎毛墨竹有江南气象写大牛大数尺形似虎
　　艾宣张泾寳觉大师翎毛芦雁不俗寳觉画一鹤王安上纯甫见以谓薛稷笔取去
　　印湘见画即摹无不乱真
　　杭士林生作江湖景芦雁水禽气格清絶南唐无此画可并徐熈在艾宣张泾寳觉之右人罕得之
　　大抵画今时人眼生者即以古人向上名差配之似者即以正名差配之好事者与赏鉴之家为二等赏鉴家谓其笃好遍阅记录又复心得或自能画故所收皆精品近世人或有赀力元非酷好意作摽韵至假耳目于人此谓之好事者置锦囊玉轴以为珍秘开之或笑倒余辄抚案大呌曰慙惶杀人王诜每见余作此语亦常常道后学与曹贯道贯道亦甞道之每见一可笑必曰米元章道慙惶杀人至书启间语事每用之大抵近世人所收多可赠此语也
　　余老矣每求新赏与赏鉴之家博易书画最多不一一记上多有印记可辨无非竒笔万金之玩自付识者击节不为好事道
　　钟离景伯字公序收燕公画一幅题曰礼部侍郎燕穆之画付女五娘气格如此
　　王琪字君玉收王维画尧民鼔腹图
　　刘泾巨济收唐人画脱殻笋如生
　　钱藻字醇老收张璪松一株下有流水涧松上有八分诗一首断句云近溪幽湿处全借墨烟浓又有璪答诗在大夫孙载家
　　古书画皆圜葢有助于器晋唐皆鳯池研中心如瓦凹故曰研瓦如以一花头瓦安三足尔墨称螺制必如蛤粉此又明用凹研也一援笔因凹势锋已圆书画安得不圜本朝研始心平如砥一援笔则褊故字亦褊唐询字彦猷始作心凸研云宜防墨色每援笔即三角字安得圜哉余稍追复其様士人间有用者然稍平革背未至于瓦惟至交一两人顿悟者用之矣亦世俗不能发药也
　　坦然明白易辨者顾陆吴周昉人物滕边徐唐祝花竹翎毛荆李闗董范巨然刘道士山水也戴牛曹韩马韦马亦复难辨葢相似众也今人画亦不足深论赵昌王友镡黉辈得之可遮壁无不为少程坦崔白侯封马贲张自芳之流皆能污壁茶坊酒店可与周越仲翼草书同挂不入吾曹议论得无名古笔差排犹足为尚友端州有陈髙祖之后收陈世诸佛帝真白画唐使下御史姓韦作记顶幅巾不冠后主作醉舞状
　　苏泌家有巨然山水平淡竒絶
　　苏洎字及之家有徐熈四花其家故物
　　苏汶字达复有江南暝禽图徐熈一酸榴余家有丁晋公所收甜榴滕中孚元直有徐熈对花果子四轴石扬休有吾家唐画韦侯故事六横幅山水人物车马备具后人题作张萱易李邕帖众物之一也并徐熈牡丹海棠两幅也
　　余家收古画最多因好古帖每自一轴加至十幅以易帖大抵一古帖不论赀用及他犀玉瑠璃寳玩无虑十轴名画其上四角皆有余家印记见即可辨
　　余家晋唐古帖千轴葢散一百轴矣今惟絶精只有十轴在有竒书亦续续去矣晋画必可保葢缘数晋物命所居为寳晋斋身到则挂之当世不复有矣书画不可论价士人难以货取所以通书画博易自是雅致今人收一物与性命俱大可笑人生适目之事看乆即厌时易新玩两适其欲乃是逹者
　　余家最上品书画用姓名字印审定真迹字印神品字印平生真赏印米芾秘箧印寳晋书印米姓翰墨印鉴定法书之印米姓秘玩之印玉印六枚辛卯米芾米芾之印米芾氏印米芾印米芾元章印米芾氏已上六枚白字有此印者皆絶品玉印唯着于书帖其他用米姓清玩之印者皆次品也无下品者其他字印有百枚虽参用于上品印也自画古贤唯用玉印
　　冯永功字世勣有日本着色山水南唐亦命为李思训苏澥浩然处见寿州人摹明皇幸蜀道图人物甚小云是李思训本与宗室仲忽本不同
　　黄筌画不足收易摹徐熈画不可摹
　　苏子美黄筌鹡鸰图只苏州有三十本更无少异今院中作屏风画用筌格稍旧退出更无辨处
　　王晋卿昔易六幅黄筌风牡丹图与余后易白戴牛小幅于才翁子鸿字逺复上有太宗御书戴嵩牛三字其后浙中所在屏风皆是此牡丹图更无辨葢帖屏风易破故也后牛易懐素绢帖及陆机卫恒等摹晋帖与数种同归刘泾又甞王晋卿以韩马照夜白题曰王侍中家物以两度牒置易顔书朱巨川告于余刘以砚山一石易马去及得白牛始自喜以为有韩马戴牛然但少杜荀鹤章得象耳刘既作歌曰元章好古过人书画惊世起余作歌云天下爱竒人没量竒不谀人竒解相竒人竒物方合璧乞与世间人物样六朝唐盛始兼得访古知名已萧爽人亡物丧付衰梦注想后来逢好尚元章心自鉴秋月一路仍行九霄上家时菜色无斗粟书画竒竒世人望譬如大海沈百寳尔辈乘风得之浪二王褚陆已天作老顾如来更天匠其余缇袭凡防重但见光明烂垂象珍犀瑞锦扶兰茝龙跃鸾惊诃魍魉金仙讵敢触以手雪子玉人聊置掌余家僻素最沈着退舍还师觉难旁世人往往力能干未免目虾终惚恍缄机伪谬各臣妾未覩堂堂笔中王袖间涩缩气如线净几明窗谩瞻仰从来所有万钱价不即臭帑当火葬倾心妙绝岂求胜妄意临摹须杀谤端居自号书一品好事如封绘三藏诸郎青出即防持未肯充饥谬为驵【书史载薛道祖诗云宁馨动破千金资是也】余衰二物拟髙阁子可专之世无两书来诗往但悠悠尘土欺人正惆怅余答云刘郎收画早甚卑折枝花草首徐熈十年之后始闻道取吾韩戴为神竒迩来白首进道奥学者信有髓与皮始知什袭但遮壁牛马便可裹弊帷峩峩太平老寺主白纱帽首无冠蕤武士后列肃大劒宫女旁侍颦脩睂神清眸子知寡欲齿露唇反法定饥世人见服似摩诘不知六朝居士衣后人勿把乱唐突梁时笔法了可知道子见之必再拜曹刘何物望藩篱本当第一品天下却缘顾笔在涟漪时初报余得梁武帝象此象今在仲忽处魏泰字道辅有徐熈澄心堂纸画一飞鹑如生智永真草归田赋竒物也
　　范大珪有富公家折枝梨花古笔非江南蜀画
　　苏舜钦子美家有毕宏一幅山水竒古题数行云笔势凶险是也
　　王敏甫收李重光四时纸上横卷花一轴每时则自写论物更谢之意文一篇画一幅字亦少时作花清丽可爱
　　江南周文矩士女面一如昉衣纹作战笔此葢布文也惟以此为别昉笔秀润匀细
　　沈括存中收唐人壁画两大轴或一手一面或半身是学者记其难处遂题为真
　　苏洎及之处收古茴香一枝耆字国老题为阎令畵寳月所收李成四幅路上一才子骑马一童随清秀如王维画孟浩然成作人物不过如是他图画人丑怪赌博村野如伶人者皆许道寜专作成时画
　　李公麟云海州刘先生收王献之画符及神一卷咒小字五斗米道也李伯时只一见求摹不许其子居金陵与王荆公连袂陈元舆帅金陵余托访之云乆为一贵人取去竟不知谁何
　　蒋永仲收韦侯松一幅千枝万叶非经歳不成鳞文一一如真笔细圆润
　　梅泽有张璪涧底松葛氏物余托购乃自取之
　　古画至唐初皆生绢至吴生周昉韩干后来皆以热汤半熟入粉捶如银板故作人物精彩入笔今人收唐画必以绢辨见文麄便云不是唐非也张僧画阎令画世所存者皆生绢南唐画皆麄绢徐熈绢或如布
　　装背画不须用绢补破处用之绢新时似好展卷乆为硬绢抵之却于不破处破大可惜古书人惜其字故行间勒作痕其字在筒瓦中不破今人得之却以绢或绢背帖所勒行一时平直良乆于字上裂大可惜也纸上书画不可以绢背虽熟绢新终硬文缕磨书画面上成绢纹葢取为骨乆之纸毛是绢所磨也用背纸书画日月损磨墨色在绢上王晋卿旧亦以绢背书初未信乆之取桓温书看墨色见磨在纸上而绢纹透纸始恨之乃以歙薄一张葢而收之其后不用绢也绢素百片必好画文制各有辨长幅横卷裂文横也横卷直裂裂文直各随轴势裂也直断不当一缕歳乆卷自两头苏开断不相合不作毛搯则苏也不可伪作其伪者快刀直过当缕两头依旧生作毛起搯又坚纫也湿染色栖缕间干薫者烟臭上深下浅古纸素有一般古香也刘子礼以一百千买钱枢宻家画五百轴不开看直交过钱氏喜既交画只一轴卢鸿自画草堂图已直百千矣其他常笔固多也
　　小八分诗句带笔如行草竒甚今无此体
　　宗室君发以七百千置阎立本太宗步辇图以熟绢通身背画经梅便两边脱磨得画面苏落
　　文彦博以古画背作匣意在寳惜然贴绢背着绷损愈疾今人屏风俗画一二年即断裂恰恰苏落也匣是收壁画制书画以时卷舒近人手频自不壊歳乆不开者随轴干断裂脃黏补不成也
　　王球字防玉有两汉而下至隋古帝王象云形状有怪甚者恨未见之此可访为秘阁物也
　　檀香辟湿气画必用檀轴有益开匣有香而无糊气又辟蠹也若玉轴以古檀为身檀身重今却取两片刳中空合柄轴凿乃轻轻不损画常卷必用桐杉佳也轴重损绢轴不宜用金银既俗且招盗若桓灵寳不然水晶作轴挂幅必两头坠性重蜀青圆钱双莺锦最俗不可背古画只背今人装堂亦俗也
　　苏木为轴以石灰汤转色歳乆愈佳又性轻角轴引虫又开轴多有湿臭气檀犀同匣共发古香纸素既古自有古香也
　　范寛山水嶪嶪如恒岱逺山多正面折落有势晚年用墨太多土石不分本朝自无人出其右溪出深虚水若有声其作雪山全师世所谓王摩诘
　　王士元山水作渔村浦屿雪景类江南画王巩定国收四幅后与王晋卿命为王右丞矣赵叔盎伯充处有摹本
　　余以范寛图易僧梦休雪竹一幅巨石倒影下落叶数片浮水上旁一枯木亦倒影后易韦马于蒋长源凡去十一种物方得蒋后易与王诜今蔡胜道有六幅长丈余竒甚大屋梁方可挂森森如坐竹下
　　濮州李文定丞相家画三等上等书名用名印中等书字用字印下等亦用字印押字而已及收钟王迹甚多未得见
　　江东漕李孝广字世美处有钟王迹甞于金陵重背拆下背纸乃硾熟唐人门刺其孙奉世语余如此近官太常遂得见
　　王冀公家书画用太原钦若图书品少精者余甞于蒋氏得此镀金大印刘巨济借未还
　　大年收得南唐集贤院御书印乃墨用于文房书画者大年收古绢本横卷经书画皆精过于当时西升经冯京当世托王定国背西升经其古绢纸背四五分透别装作一卷
　　道士牛戬笔墨麄豪纵放亦不俗格固在艾宣惠崇寳觉张经之上也
　　李甲华亭逸人作逸笔翎毛有意外趣木不佳
　　范大珪字君锡富郑公壻同行相国寺以七百金常卖处买得雪图破碎甚古如世所谓王维者刘伯玉相值笑问买何物因众中展示伯玉曰此谁笔余曰王维伯玉曰然适行一遭不见岂有所归乎余假范人持之良乆并范不见翌日去取云已送西京背同行梅子平大怒曰吾证也可理于官岂有此理余笑曰吾故人也因以赠之今二十年矣范卒已十年不知所在
　　赵叔盎收张璪松石一轴李公炤家物已破糜不可重背
　　叶助字天祐收蜀范琼画梁武帝写志公图一幅武帝白冠衣褐晋尚白宋齐梁陈习见不同各以所尚色皆白防帝首叔季文物如此岂非余分国位乎顾凯之画维摩犹白首周木徳冕皆尚青仲尼曰吾殷人也生于宋故服章甫之冠此殷制殷水徳故尚端章甫皆黑色也封二王后各行其正朔服其文物也汉火德尚赤用赤帻舜土徳尚黄故服黄冠图宜触类而长之乃不凡
　　王通元经书晋宋齐梁陈亡有余意也
　　江南陈常以飞白笔作树石有清逸意人物不工折枝花亦以逸笔一抹为枝以色乱防花欲夺造化本朝妙工也邹极大夫有之
　　池州匠作秋浦九华峯有清趣师董源
　　髙公绘字君素又有张璪涧底松山上苖山水一轴唐韩干图于阗所进黄马一轴马翘举雄杰余感今无此马故赋云方唐牧之至盛有天骨之超俊勒四十万之数而随方以分色焉此马居其中以为镇目星角而电发蹄捥踣以风迅鬐龙颙以孤起耳凤耸而双峻翠华建而出步阊阖下而轻喷低驽羣而不嘶横秋风以独韵若夫跃溪舒急冒絮征叛直突则建徳项絷横驰则世充领断皆絶材以比徳敢伺蹶以致吝岂肯浪逐苜蓿之坡葢当下视八坊之骏髙标雄跨而狮子攘狞逸气下衰而照夜矜穏于是风靡格颓色妙才骀入仗不动终日如坯乃得玉为衔饰绣作鞍儓枣抹粟豢肉胀筋埋其报徳也葢不如偷卢噬盗策蹇胜柴铸黄蜗而吐水画白泽以除灾但觉駞垂就节鼠伏防猜怒虽甚厉驯号斯谐誓俛首以毕世未伏枥以兴懐嗟乎所谓英风顿尽冗仗髙排若不市骏骨致龙媒如此马者一旦天子廵朔方升乔岳扫四夷之尘较岐阳之猎则飞黄腰褭蹑云追电何所从而遽来又有唐蜀中画雪山世以为王维也劎门闗图雪景五代笔也又有唐画山水双短幅徐熈海棠双幅二轴江南装堂画富艶有生意赵叔盎亦有一轴
　　王晋卿收江南画小雪山二轴易余歳余小木一笔纒起作枝叶如草书不俗后易书与苏之友李伯时云其父所收失去知在晋卿家不知归余恨不得易云王维笔非也
　　余收易元吉逸色笔作芦如真上一鸜鹆活动晋卿借去不归
　　徐熈风牡丹图叶防千余片花只三朶一在正面一在右一在众枝乱叶之背石窍圆润上有一猫儿余恶画猫数欲剪去后易研与唐林夫蒋长源以二十千置黄筌画狸猫颤葧荷甚工
　　薛绍彭道祖有花下一金盆盆旁鹁鸠谓之金盆鹁鸠岂是名画可笑又收吴王斫鲙图江南衣文金冠右袵红衫大榻上背擦两手吴王衣不当右袵
　　济州破朱浮墓有石壁上刻车服人物平生随品所乘曰府君作令时车是曲辕驾一马车轮略离地上一葢坐一人三梁冠面与马尾平对自执绥马有帬遮其尾一人御又曰作京兆尹时四马辕小曲车差髙葢下坐仪卫多有曰鲜明队又某队队十人骑马作一队内一队背持铙多不能纪也从者皆冠
　　唐人輭裹葢礼乐阙则士习贱服以不违俗为美余初惑之当俟君子留意耆旧言士子国初皆顶鹿皮冠弁遗制也更无头巾掠子必带箆所以裹帽则必用箆子约髪客至即言容梳裹乃去皮冠梳发角加后以入幞头巾子中箆约发乃出客去复如是其后方有丝绢作掠子掠起发顶帽出入不敢使尊者见既归于门背取下掠子箆约发讫乃敢入恐尊者令免帽见之为大不谨也又其后方见用紫罗为无顶头巾谓之额子犹不敢习庶人头巾其后举人始以紫纱罗为长顶头巾垂至背以别庶人黔首今则士人皆戴庶人花顶头巾稍作幅巾逍遥巾额子则为不敬衣用裹肚勒帛则为是近又以半臂军服被甲上不带者谓之背子以为重礼无则为无礼不知今之士服大带拖绅乃为礼不带左袵皆夷服此必有君子制之矣汉制从者巾与殷毋追同今头巾若不作花顶而四带两小者在髪两差大者垂则此制也礼岂有他君子制之耳余为涟水古徐州境每民去巾下必有鹿楮皮冠此古俗所着良足美也又唐初画举人必鹿皮冠缝掖大袖黄衣短至膝长白裳也萧翼御史至越见辩才云着黄衣大袖如山东举子用证未软裹曰襴也李白像鹿皮冠大袖黄袍服亦其制也
　　又有麟凤图半篆半以九字九行为率云惟永建元年秋十月飨时山阳太守河内孙君见碑不合礼掾重造记初瑞象麟鳯其铭辞曰汉威徳中兴即政二年辛酉之节首歴四十青龙起云云三月季春爰易立碑石顺礼典文九九度数万世常存又一云天有竒鸟名曰凤凰时下有徳民富国昌黄龙嘉禾皆不隠藏汉徳巍巍永布宣天有竒兽名曰麒麟时下有徳安国富民忠臣竭节义以修身闻愆求善明明我君不知九字九行之数合何典必有识者麟凤状一角直上髙如足翘如恶马凤冠髙尾长甚可怪也余题曰非篆非科璞已雕形容振振与萧萧曾因忠厚方周徳坐想訏谟览舜韶汉徳已衰还应孽鲁邦既弱不为妖虚斋自是惊人玩不胜雄狐逐怒雕嘉祐中一贵人使江南携韩马一匹行及囘渡采石矶风大作三日不可过欲过又大作于是祷于中元水府庙典祀也是夕梦神告留马当相济翌日诣庙献之风止乃渡至今典于庙中因知天才神不能化天生是物自然而生自乘秀气而成才也天不能资神不能化所以玉楼成必李贺记也
　　苏耆少子风神如画目如防漆面如凝脂天男相画不及有器度好学一旦相国寺遇其兄问安否曰已不幸吾曰岂神夺之乎君大惊曰一旦梦嫁其妻而议婚心恶之又一旦梦神迎婚礼因得疾医曰不可治翌日卒公非神人也何从知之
　　有吴中一士大夫好画而装背以旧古为辨仍必以名画记差古人名尝得一七元题云梁元帝画也又得一伏羲画卦象题云史皇画也问所自答云得于其孙了不知轩辕孙史皇孙也若是史皇孙必于戾园得之其他画称是甞见余家顾凯之维摩更不论笔法便云若如此近世画甚易得顾侍史曰明日教胡常卖寻两夲后数日果有两凡俗本即题曰顾凯之维摩陆探微维摩题顾凯之者无文殊只一身是曽见瓦棺象者也其一有文殊睡狮子故曰陆探微曾见甘露陆探微有张目狮子故也此收章得象杜荀鹤之流其兄有鉴别曰舍弟极损终与一日烧了防其先化不然梁元帝又梦秦始皇也士流当以此为戒其物不必多以百轴之费置一轴好画不为费以五镮价置一百轴缪画何用黄卷五经赤轴三史犹有俟于抄录若如此佛画止可渡江投水府也
　　涟漪蓝氏收晋画浑天图直五尺素画不作圜势别作一小圏画北斗紫极亦易于防阅又列位多异于常图余常作天説以防天地日月旁侧之形盈亏之质作成昼夜图六十本因得究潮候大小又为昼夜六十图所引六经以黜古今百家星厯之妄説又着潮説以证卢肇皮日休之缘饰释氏假佛之诡论将上之御府藏之名山
　　余杭刻印五声音六律十二宫旋相为君图极精微夫五音之声出于五行自然之理管仲深明其要着其形似太平之具也作乐之道必自此始沈隠侯只知四声求其宫声不得乃分平声为二以欺后学防于千年无人辨正愚陋之人从而祖述作为字母谨守前説陆徳明亦复吴音传其祖説故以东冬为异中钟为别以象为奨以上为赏因其吴音以聋后学莫之为正余于是以五方立五行求五音乃得一声于孟仲季位因金寄土了然明白字字调声五音皆具削去平上去入之号表以宫商角徴羽之名有声无形互相假借千歳之后疑互判清太初漏露神奸秘无所逃形着云大宋五音正韵用以制律作乐能召太和致太平藏之名山百世以俟与我同志者不徒为防陋生设也
　　鉴阅佛像故事图有以劝戒为上其次山水有无穷之趣尤是烟云雾景为佳其次竹木水石其次花草至于士女翎毛贵游戯阅不入清玩
　　李文定孙奉世子孝端字师端收薛稷二鹤唐李升着色画二轴三幅山水舟舫小人物精细两幅画林石岸茅亭溪水数道士闲适人物差大反不工于小者石岸天成都无笔踪其三幅峯峦秀拔山顶蒙茸作逺林岩峦洞穴松林层际木身圆挺都无笔踪其二度非歳月不可了一画人间未见其如此之细且工虽太宻茂林中不虚而种种木叶古未有伦今固无有与余得于丁氏者无以异也
　　雒阳张状元师得家多名画其侄孙南都倅兟字茂宗处见唐画嵇康广陵散松石逺岸竒古所书故事空民字世未见同品画真佳作也黄筌六幅着色山水有江南徐崇嗣桃六幅折枝江南周文矩士女徐熈鳊鱼蟹皆有丁晋公亲题印余画皆张状元及景俭字印李成淡墨如梦雾中石如云动多巧少真意范寛势虽雄杰然深暗如暮夜晦暝土石不分物象之幽雅品固在李成上
　　闗仝麄山工闗河之势峯峦少秀气
　　董源峯顶不工絶涧危径幽壑荒迥率多真意
　　巨然明润郁葱最有爽气矾头太多
　　荆浩善为云中山顶四面峻厚
　　王球夔玉家古帝王像后一年余于毕相孙仲荀处见白麻纸不装像云杨褒甞摹去乃防玉所购上有之美印记赵叔盎云线褊绦阔指半丝细如绵者作画带不生毛以刀刺褾中间丝缕间套挂褾后卷即缚之又不在画心省损画无折带隠痕寻常画多中损者缚破故也书多腰损亦然略略缚之乌用力
　　宗室仲仪收古庐山图一半防是六朝笔位置寺基与唐及今不同石不皴林木格髙挽舟人色舟制非近古今所惜不全也
　　毕仲钦家有荆浩山水一轴
　　毕仲游家有六轴闗仝画
　　王钦臣长子有六幅闗仝古本特竒董源四幅真意可爱
　　刁约家有董源雾景四轴
　　林虞家有王维六幅雪图董源八幅李成雪图
　　余家收纸本曹不兴画如意轮一轴
　　嘉祐中三人收画杨褒邵必石休皆酷好竭力收后余阅三家画石氏差优杨以四世五公字印号之无一轴佳者邵印多巧篆字其旁大略标位髙略似江南画即题曰徐熈蜀画星神便题曰阎立本王维韩滉皆可絶倒其孙携韩滉散牧图至乃双幅上驴二十余枚不及崔白辈绢素染深黄丝文总紧索价四百贯面上左以粉作牌子题曰韩晋公散牧图不疑家寳其上一印镇江军节度使印是油单印者其大四寸许文麄下一印只略有唐印最小又文细诸人共笑其伪乆之无人信遂以五十千质与江氏而去因嗟之曰华堂之上清晨一羣驴子厮咬是何气象
　　颍州公库顾凯之维摩百补是唐杜牧之摹寄颍守本者置在斋龛不携去精彩照人前后士大夫家所传无一毫似葢京西工拙其屏风上山水林木竒古坡岸皴如董源乃知人称江南葢自顾以来皆一样隋唐及南唐至巨然不移至今池州谢氏亦作此体余得隋画金陵图于毕相孙亦同此体余因题其顾画幅上云米芾审定是杜牧之本仍以拨发司印印之葢证勾谌刻石妄指为人易去也余与颍签善托寻善工摹须切记似凡三寄蜡本无一笔似者或可上之御府乞国工摹赐世间为千年之传如唐文皇兰亭岂非一代盛美真绢色淡虽百破而色明白精神彩色如新惟佛像多经香烟薰损夲色
　　染绢作湿香色栖尘纹间最易辨仍葢色上作一重古破不直裂须连两三经不可伪作
　　薛绍彭家三天女谓之顾凯之实唐初画
　　邵必家维摩文殊六朝画西山十二真君亦其次题为阎立本
　　余相国寺中八金得纸桃两枝绿叶虫透背二叶着桃上二桃突兀髙出纸素徐熈真笔也
　　钱世京家谢灵运盘足坐像亦竒古
　　髙公绘家古花二枝百破碎无名在徐黄上自余家往江州张氏收李重光道装象神骨俱全云是顾宏中笔沈括收毕宏画两幅一轴上以大青和墨大笔直抹不皴作柱天髙半峰满八分一幅至向下作斜凿开曲栏约峻崕一瀑落下两大石塞路头一幅作一圆平生半腰云遮下碛石数块一童抱琴由曲栏转山去一古木卧竒石竒古沈谪秀日见之及居润问之云已易与人竟不再出至今常在梦寐


　　画史

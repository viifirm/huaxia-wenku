　　钦定四库全书　　　　　子部八
　　宋朝名画评目録　　　　艺术类一【书画之属】卷一
　　人物门
　　神品六人
　　王瓘【上】　　王霭【中】　　孙梦卿
　　赵光辅【下】　髙益　　　武宗元
　　妙品十五人
　　王齐翰【上】　王士元　　侯翼
　　蒲思训【中】　黄筌　　　黄居寀
　　孙知微　　孟显　　　周文矩
　　张昉【下】　　王端　　　勾龙爽
　　陈用志　　厉昭庆　　王兼济
　　能品十九人
　　杨斐【上】　　髙文进　　赵元长
　　髙元亨　　孙懐説【中】　南简
　　王道真　　牟谷　　　释元霭
　　尹质　　　石恪【下】　　陈士元
　　王拙　　　王居正　　叶进成
　　燕文贵　　叶仁遇　　郝澄
　　毛文昌
　　卷二
　　山水林木门
　　神品二人
　　李成　　　范寛
　　妙品六人
　　髙克明　　王士元　　王端
　　商训　　　燕文贵　　许道宁
　　能品十人
　　陈用志　　黄懐玉　　黄筌
　　翟院深　　刘永　　　释巨然
　　赵干　　　李隠　　　厐从穆
　　曹仁希
　　畜兽门
　　神品一人
　　赵光辅
　　妙品六人
　　赵邈卓　　裴文显　　杨晖
　　袁峩　　　龙章　　　何尊师
　　能品十二人
　　陈用志　　冯清　　　王士元
　　髙益　　　荀信　　　吴懐
　　董羽　　　王道真　　李用及
　　张钤　　　辛成　　　冯进成
　　卷三
　　花卉翎毛门
　　神品四人
　　徐熙　　　唐希雅　　黄筌
　　黄居寀
　　妙品九人
　　赵昌　　　陶裔　　　徐崇嗣
　　徐崇　　梅行思　　解处中
　　王晓　　　母咸之　　傅文用
　　能品九人
　　唐宿　　　唐忠祚　　夏侯延祐刘文惠　　王友　　　牛戬
　　阎士安　　王端　　　刘梦松
　　神门
　　神品一人
　　李雄
　　妙品一人
　　髙益
　　能品二人
　　李用及　　石恪
　　屋木门
　　神品二人
　　郭忠恕　　王士元
　　妙品二人
　　燕文贵　　蔡润
　　能品三人
　　吕拙　　　刘文通　　王道真
　　凡六门五十四品计九十二人
　　【臣】等谨案宋朝名画评三卷宋刘道醇撰晁公武读书志载五代名画补遗及此书并题为刘道成者悮也书分六门一曰人物二曰山水林木三曰畜兽四曰花卉翎毛五曰神六曰屋木毎门之中分神妙能三品毎品又各分上中下所録凡九十余人首有序文不著名氏其词亦不类序体疑为书前发凡后人以原书无序析出别为一篇也案朱景元名画録分神妙能逸四品而此书仅分三品盖以神品足以该逸故不复再加分析又黄休复益州名画録列黄筌黄居寀于妙格中下而此书于人物门则筌居寀并列入妙品花卉翎毛门则筌居寀又列入神品盖即一人兼长者亦必随其技之髙下而品隲之其评论较为详允所叙诸人事实词虽简畧亦多有足资考核者焉乾隆四十三年五月防校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　宋朝名画评原序
　　夫识画之诀在乎明六要而审六长也所谓六要者气韵兼力一也格制俱老二也变异合理三也彩绘有泽四也去来自然五也师长舍短六也既明彼六要又审此六长虽卷帙盈箱壁板周防自然至于别识矣大凡观画抑有所忌且天气晦暝风势飘逸屋宇向隂暮夜执烛皆不可观何哉谓其悉不能极其要妙而难约以六要六长也必在乎清爽虚室面南依正壁而后张之要当澄神静虑纵目以观之且观之法先观其气象后定其去就次根其意终求其理此乃定画之钤键也是故见短勿诋反求其长见工勿誉反求其拙夫善观画者必在于短长工拙之间执此六要凭此六长而又揣摩研味要归三品三品者神妙能也品第既得是非长短毁誉工拙自然见矣大抵观释氏者尚庄严慈觉观罗汉者尚四像皈依观道流者尚孤髙清古观人物者尚精神体态观畜兽者尚驯扰犷厉观花卉者尚飘丽深逺今之或舍六要弃六长而能致此者何异縁木求鱼汲水得火未之有也














　　钦定四库全书
　　宋朝名画评卷一　　　　宋　刘道醇　撰人物第一
　　神品六人
　　王瓘
　　王瓘字国器河南洛阳人美风表有才辨少志于画家甚穷匮无以资游学北邙山老子庙壁吴生所画世称絶笔瓘往观之虽穷冬积雪亦无倦意有为尘滓涂渍必拂拭刮磨以寻其迹由是得其遗法又能变通不滞取长舍短声誉籍甚动于四逺王公大人有得瓘画者以为珍玩末年石中令以礼召瓘画昭报寺廊壁厚酬金币故于干徳开宝之间无与敌者方死之日画流相帅哭之虞部武员外宗元亦河南人每叹曰吾观国器之笔则不知有吴生矣吴生画天女领颈粗促行步跛侧又树木浅近不能相称国器则舍而不取故于事物尽工复能设色清润古今无伦恨不同时亲受其法翰林待诏髙克明亦谓人曰今者得国器画何必吴生所谓买王得吴矣识者以为知言子端亦有名于时评曰本朝以丹青名者不可胜纪惟瓘为第一何哉观其意思纵横往来不滞废古人之短成后世之长不拘一守奋笔皆妙所谓前无吴生矣故居神品上
　　王霭
　　王霭京师人幼有志节颇静黙留心图画尤长于写真追学吴生之笔于佛像人物能尽其妙朱梁时为翰林待诏至石晋末耶律徳光犯阙时霭与焦着王仁夀为徳光掠归至宋有天下放霭还国复为待诏艺祖以区区江左未归疆土有意吊伐命霭微服往钟陵因潜写宋齐丘韩熙载林仁肇等形状如上意受赏加等奉诏于定力院写宣祖及太后御容梁祖真像亦在焉【本院堂西壁画见存但经及后人装饰失真】又画大殿西壁水月观音及于景徳寺九曜院后西壁画弥勒下生像末年与东平孙梦卿画开宝寺大殿后文殊阁下东西两壁梦卿以东壁让之尊霭声迹识者以为当然所画南北毗楼勒义天王髙丈余及金鎗道菩萨相皆笔力精迈思虑殚竭来世之誉在此而已
　　评曰霭之于画也可谓至矣意思宛约笔法豪迈皆不下王瓘但气焰稍劣耳夫写人形状者在全其气宇霭能停于取像侧背分衣周旋变通不失其妙可列神品中
　　孙梦卿
　　孙梦卿郓州须昌人少有精鉴而气拘执家世豪右不事产业志于图绘尝语人曰吾所好者吴生耳余无所取故画得其法里中目为孙脱壁又曰孙吴生【言能画脱吴生之壁无少异处也】凡欲命素挥毫必为豪贵所知日凑于门争先取售识者以为后身数百年能至其艺止梦卿焉与王霭对画开宝寺文殊阁下西壁为西方毗楼勒义天王像及金鎗道菩萨相今并存焉梦卿之画世少藏者王公大人第往往有之
　　评曰袭其所短不能自发新意谓之脱壁者岂诬也哉可列神品中
　　赵光辅
　　赵光辅耀州华原人太宗朝为图画院学士性喜幽旷无仕进意潜自遁去乡人犹称赵评事长于画人物蕃马等愚客于许昌开元寺见光辅摄摹腾竺法兰以传教皆长丈余其慈觉悲闵之相尽备又画五百髙僧资质风度互有意思坐立瞻聴皆得其妙貌慈阁以动观者
　　评曰光辅之画也放而逸约而正形气清楚骨格厚重可列神品下
　　髙益
　　髙益本契丹涿郡人太祖时遁来中国初于都市货药有来赎药者辄画神犬马借药与之得者惊异有孙四皓者广延艺术之士益往客之为礼甚厚益亦画神搜山图一本以酬其意嵗初复画钟馗一轴以献孙遽张于賔馆或曰神用力此伤和重益闻之乃睨目奋笔画一异状者举石狻猊以击疠复于旧所笔力劲健观者握手滴汗尝于四皓楼上画卷云芭蕉京师之人摩肩争玩至今天下楼阁序庑自益始也【今四皓楼芭蕉见存】孙乃太宗近戚进益前所画搜山图披览移刻遂待诏于图画院勑画相国寺廊壁会上临幸见益写阿育王战像诏问曰卿晓兵法否对曰臣非知兵者命意至此耳上善之后画崇夏寺大殿东西二壁善神虽长于大像但不称其笔凡画坐神则用意益善
　　评曰观益之画色轻而墨重变通应手不拘一能其丹青之工者欤可列神品下
　　武宗元
　　武宗元字总之河南白波人世业儒乡里所重父道与丞相文惠公王随为布衣交将宗元诣之时方成童大被称赏文惠公妻以外孙女用其防补太庙斋郎年十七文惠请画北邙老子庙壁颇为精神景徳末章圣皇帝营玉清昭应宫募天下画流逾三千数中其选者才百人分为二部宗元为左部之长朱崖为宫使语僚佐曰适见靡旗乱辙者悉为宗元所逐矣亦优劳之中岳天封观置百金以求名手宗元乗兴挥写无毫发遗憾洛中南宫三圣宫东壁画十太乙皆丈余又于河阳广福院写逥廊庙壁今并存焉宗元亦不尝奋笔虽贵人名臣日走于门求之甚勤未尝肯诺京师富商髙生有画癖尝修刺拜于庭下迨十余年欲得水月观音一轴宗元许之又三年方成携诣髙生髙生已殂矣焚画垂涕而去丞相文懿张公士逊生辰宗元画消灾菩萨一轴公张于千嵗堂秘重焉厯官至虞部员外郎
　　评曰武员外学吴生之笔得其闲丽之态可与覩其奥矣而品第不志于髙益得其意乎若夫千乗万骑出彼入此气貌风韵不甚相类则益得之者矣武虽可以齐肩接迹无甚愧之色必求定论故有优劣然气不羣优入画域亦列神品下
　　妙品十五人
　　王齐翰
　　王齐翰建康人为右族齐翰自为童时已能画地成人有挺立之势日见加益仕伪唐李煜为待诏王师指伐所得府藏悉充军中之赏有步卒李贵者入佛寺得王所画十六罗汉俄鬻于市有商刘元嗣以白金四百两请售元嗣后入都下复质于相国普满塔院僧清教及元嗣往赎遂为所匿讼于京府时太宗方为尹按澄其事清教词屈乃出其原画观之乃神笔也太宗嘉叹各赐白金释之越十六日即位名曰应运国宝罗汉藏于秘府
　　王士元
　　王士元汝南宛丘人也父仁夀亦能丹青事见五代画谱遗至士元尤精其艺好读书为儒者言有局量乡里器之与国子博士郭忠恕为画友士元尝为孙四皓客甚见推待唐有名画断第其一百三十人姓名太宗天纵多能留神庶艺访其后来复得一百二十人编次有伦亦曰名画断孙氏谓士元曰上为画断以续唐本子其谓何士元乃沉黙思虑采唐成诸孙家之长为武王誓师独夫崇饮图京师之人诣孙观者日不可计中有叹者曰王君之意与六经合观其事迹千古之逺非精虑入神何以致此孙氏不敢私又进于天子下图画院品第之时院中髙文进与士元有隙定为下品识者忿之止以三千缣为赐士元不顾而去文懿张公惜其精奏摄南阳从事
　　侯翼
　　侯翼字子冲安定人性简洁重信义学吴生释道画予至和中于闾巷见挈一旧图贮于大器将濯去顔色因呼止之翼所画七夕图也其人曰我于京城中丐旧朽壊物卖以给朝夕此图虽得于大族及其市也以敝裂无肯售者欲将洗涤以补穿结之衣因倍价以售归则熟视宛有王公第宅妓女瞻视之态也
　　评曰齐翰不曹不吴自成一家其形势超逸近世无有士元通于微妙物物称絶抑于髙文进势使然也侯翼墨路深细笔力刚健富于气焰与齐翰士元并列妙品上
　　蒲思训
　　蒲思训蜀中人晓音律善谈论幼师房从真学图才十年从真自以为不及仕孟蜀为待诏长于车服冠冕旌旗器械神等图子延昌亦能画名亚其父
　　黄筌
　　黄筌字要叔亦蜀中人少开悟卓然不肯与羣小儿语年十三师郡人刁光处士学画龙及花卉翎毛凡所操笔皆近于真大为当时所传十七从其师同仕王衍十九赐米衣银鱼监都麯院洎孟知祥立赐筌三品服子昶承袭迁待诏检校少府监写伪后袁氏真像张于别殿媚御属目更深攀慕累加京副使检校至户部尚书兼御史大夫艺祖开朝昶衔璧入觐筌与子居寀皆从赴都下上真命为太子右赞善大夫仍厚赐之筌以亡国之余动成哀戚至遘疾而卒时干徳乙丑嵗九月二日也子五人居宝亦能丹青死于蜀居寀自有传有门生夏侯延祐知名
　　黄居寀
　　黄居寀字伯鸾亦事孟昶为待诏随筌赴朝亦受真命陶尚书谷在翰苑因曝图画乃展秋山图令品第之居寀敛容再拜曰某父所画也孟昶时以答杨渥国信弥缝中有某父子姓名当在裂之如居寀言询诸库吏乃朱梁开平中楚将张浩杀杨渥籍没此图谷命居寀追写父真所为当时爱重居寀父子事蜀主三世凡图障屏壁多出其手予尝于唐紫微第见居寀画西伯出猎渭图及画父筌真像皆得其妙
　　孙知微
　　孙知微字太古彭山人知书通论语黄老学善杂画初师沙门令宗凡牧伯所至必与之相欵髙谈剧辨皆出人意表蜀中寺观多有亲笔但画释老事迹则往山墅不茹荤经时方成晩岁寓居青城白侯坝之赵村爱其水竹深茂以助其兴也
　　孟显
　　孟显字坦之华池人骨气清楚语论通博画佛像人物车马等出于己意自成一家笔无少滞转动飘逸观者不能穷其来去之迹尝于本郡孟氏舍挥数壁皆有精思
　　周文矩
　　周文矩建康句容人美风度学丹青颇有精思仕李煜为待诏能画冕服车器人物子女伪升元中命图南庄最为精备开宝中煜贡之藏于秘府为上宝重
　　评曰蒲思训笔法虽细其势极壮黄筌凡欲挥洒必澄思虑故其彩绘精致形物伟廓居寀有父之风可谓善继矣孟显能作猛风之势搜形图面识者犹以为疵周文矩用意深逺于繁富则尤工并列妙品之中
　　张昉
　　张昉字升卿汝南人性刚洁不喜附人学吴生仅得其法大中祥符中玉清昭应宫成召昉画三清殿天女奏音乐像昉不假朽画奋笔立成皆高丈余流辈惊顾终谮于主考以昉不能慎重用意多速出于务有效尤者寻遭诘问昉不加防绘而去论者惜之于本郡开元寺画防法善神最为精致
　　王端
　　王端字子正瓘之子也性谨厚幼知书尤好读十七史文选通易象黄老之学皆涉猎焉善丹青长于传写及山水花卉等真宗晏驾时召端与画臣写其遗像端举笔立就无有及者燕恭肃王见其肖似更益号恸勑令端入画院让而不受止乞国子监书数部上嘉之特授奉职转右班殿直召写真庙及章献明肃皇后圣容于石壁未絶笔而端卒令李光转笔之优赐其家
　　勾龙爽
　　勾龙爽蜀中人性厚重少语言好丹青神宗时为图画院秖候善作中古人物其质状甚野观之者有返朴之意马
　　陈用志
　　陈用志许州郾城人朴直少可不嗜利禄为诸交友所髙天圣中为图画院只候迨景祐初今上营慈孝寺勅用志及待诏等笔东殿御座侧其间王华希宫中别赐屏上为龙水饰以花卉用志不乐因私遁去人间多求用志画至有日走于门者用志但以半幅纸绢信笔自适故其迹妙而甚少
　　厉昭庆
　　厉昭庆建康人仕伪唐为待诏国破与其男从至京师籍为编户昭庆父子俱有丹青之名工佛像尤长于观音凡画古今人物至于衣纹生熟不能分别前辈殆不及每欲挥毫必求虚静之室无尘埃处覆其四面止留尺余始肯命意其専谨如此有问之者以陆探微去梯之事答之故其笔精色泽久而如新此可佳也
　　王兼济
　　王兼济西京洛阳人简傲嗜酒不修人事学吴生画得其余趣白波人武宗元长于大像当世称絶兼济尝与对手深见推誉同于本京南三圣殿画太乙兼济乃西壁焉【东乃武宗元画】中岳天封观西壁圣像入队亦兼济之笔【东壁出队武宗元画】虽不及宗元自有佳处
　　评曰张昉用意敏速变态皆善王端写人形表尤见所长勾龙爽笔力飘逸多从质野陈用志所为虽至小僻曲尽其妙厉昭庆居必幽静故其澄虑设色久而愈新王兼济尝从武宗元分画大像虽不能及亦可以接其步武矣
　　能品十九人
　　杨斐
　　杨斐京师人性不拘有器概多游江浙间后居山阳工画佛像宗吴生之笔于泗州普光寺画二神各二丈余其容色威势有足观者但手足伤小耳
　　髙文进
　　髙文进蜀中人太宗时入图画院为只候上万几之暇留神绘事文进与黄居寀常列左右赐予优腆相国寺髙益画壁经时圯剥上惜其精笔将营治之诏文进曰丹青谁如益者对曰臣虽不及请以蜡纸摸其笔法复移于壁毫发较益无差矣遂与李用及李象坤翻传旧本于壁得益之骨气文进自画后门里东西二壁五台峨眉文殊普贤变相及后门西壁神大殿后北方天王等以其能迁待诏仍赐所居在相国寺东年老卧病上遣医往疗之仍戒曰文进之命实系卿手不可缓也上为注意如此后果愈勑同画东太乙宫贵神列位大中祥符初督羣工计度玉清昭应宫壁今景徳寺后九曜院罗汉及东壁药师琉璃光王佛皆文进所画也
　　赵元长
　　赵元长字虑善蜀中人通天文厯仕伪蜀昶为灵台官亦善丹青凡星宿纬象皆命画之国破元长从昶至阙下太祖引伪署官属凡学天文之类皆不赦元长当遽呼曰臣向事昶谓臣能画所写者周天像耳符防之学非臣所知配文思院为匠人尝备禁中之役因画驯雉于墙壁会五坊人按鹰有离鞲欲举者上命纵之径往搏画雉上惊赏久之召元长入图画院为艺学诏画东太乙宫贵神之像元长实督及命摹写王齐翰应运国宝罗汉深得其妙
　　髙元亨
　　髙元亨字彦徳京师人一名懐宝端愿拘礼法尝褒衣大带引奚奴行人以儒者视之真庙时为图画院只候尝画从驾两军角觝戏图写其观者四合如堵坐立翘企攀扶仰俯及富贵贫贱老幼长少缁黄伎术外夷之人莫不备具至有争怒解挽千变万状求真尽得古未之有也元亨尝押河西防边将校冬衣至渭川见画人南简虽有推奨之意终不能援引
　　评曰杨斐深有才思用亦博于大像求其全功则非吾所知也髙文进笔力快健施色鲜润皆其所长赵元长妙于形似髙元亨尽事物之情并列能品上
　　孙懐説
　　孙懐説安定灵台人也任侠不事产业喜丹青亦学吴生畧得其兴乗兴命笔往往称絶多为好事者取去故人间少见其本
　　南简
　　南简平凉人性简傲不肯从亲旧游闭门独居以画自乐太宗朝待诏髙元亨奉使过渭川目睹简画得其名氏遽召之会简袖刺来谒喜其同好尽礼相遇因求简笔简披纸运思挥染如扫穷百畨无相犯者元亨益重之故相国刘公有简画少微一轴甚有气韵
　　王道真
　　王道真字干叔新繁人幼颖悟有节操善丹青太宗朝待诏髙文进甚有声望一日上问民间谁如卿者文进对曰新繁人王道真者犹出臣上遂召入图画院只候与文进等传移相国寺髙益画壁及于大殿西偏门南面东壁画宝志化十二面观音相数与文进对画寺庭北门东面大神迁待诏及同文进画玉清昭应宫壁当时称之
　　牟谷
　　牟谷字子冲不知何处人美风表深相术故于丹青尤长写貌太宗龙潜时谷往事之暨登位得图画院只候诏随専使往交趾密写安南王黎桓并臣佐真像以瘴海飘泊十余年始还京师值太宗已弃万国章圣即位亦优劳之谷居阊阖中上幸建隆观以所画先帝御容张于门外上见之回目悚然曰大行皇帝也勑中使收之执谷诣行在问其故谷对曰臣侍先帝待罪于图画院使于异域淹留嵗月及至还朝先帝晏驾伏惟陛下孝思训俗臣所以追写者广陛下罔极之心先帝圣容臣乞传摹虽闻已勑沙门元霭为之元霭之伎能侧面而臣窃以南面恭已圣人所以尊也臣工写正面者上许之写毕皆赐
　　沙门元霭
　　沙门元霭蜀中人幼来京师相国寺落发授大具足戒通古人相法遂能写真太宗闻之召元霭传写时上幸后园苑赏春方还乌巾插花天姿和畅霭一挥而成畧无凝滞上优赐之由是有声名臣贵人争求其笔亦尝画本寺西经藏院后大悲菩萨章圣即位诏霭写先帝侧座御容恩赐甚厚钱希白洞微志云僧元霭蜀中人皇朝来多禁中供奉一日在御书院中写粉本中官皆来观看霭公每成染顔色毕懐中别出一小石研磨取色盖覆肉色之上后遂如真众工所不及者正为此特髙其日用石讫忽见一小黄门懐之而去霭公喧呼索之方置旧处又以非语凌辱奔走而去因徧询中官同列无肯言其姓名乃画其顔貌求谒李都知神福哀诉以中贵窃石毁辱之事忿色可掬李因诘之曰小底至多不知姓名谁当其责霭公于懐中探出头子言此可以验之李一见大笑曰此杨懐吉也何仓卒图写如是精妙因延坐嗟赏召杨责让伏罪致谢而退自此传神声价蔚为独步云
　　尹质
　　尹质字化元成都人性长厚与人交有始终工写貌善画像尤精于真人药王凡伎艺倡优人所识者质皆能画之无分毫异处燕恭肃王召质写真特优礼之至公卿戚里间竞求写景祐中宋宣献公薨请质追写质嗜酒无羁束但草成仪像逾时不往宋氏别召沙门懐志以质草様示之俾为标准质闻之曰模写尚可设色非吾敢许果如其言后徧求名辈传貌甚多无如质者故独步康定庆厯之间
　　评曰孙懐説气格清峭理致深逺南简意不在近格亦至僻王道真淳重宁妥可谓能矣言院体者无出其右牟谷元霭尹质长于写貌笔能夺真其优劣如次第云并列能品中
　　石恪
　　石恪字子専成都郫人性轻率尤好凌轹人物尝为嘲谑之句畧协声韵与俳优不甚异有襍言为世所行初事张南本学画才数年已出其右多为古僻人物诡形异状以蔑辱豪右西州人患之尝图画五丁开山图巨灵擘泰华图其气韵刚峭当时称之今蜀会秦川至于阙下尚多恪笔
　　陈士元
　　陈士元京师人初名允喜丹青之学尤好王士元笔窃相如慕蔺之意遂改其名至于屋宇亭榭栏楯车骑子女皂隶及人家景物及太湖石芭蕉花之类皆如士元之迹
　　王拙
　　王拙字守拙河东人大中祥符初营玉清昭应宫募天下画流事见武宗元拙为右部第一人与宗元为对时人多许之及画本宫五百灵官众天女朝元等壁天圣中火之矣子居正
　　王居正
　　王居正拙之子也俗以其小字多呼憨哥学丹青有父风师周昉士女畧得其妙尝于苑圃寺观众游女之处必据髙隙以观士女格态凡欲命笔则澄秘思虑故于形似为得
　　叶进成
　　叶进成江南人性通敏善画今体人物士元杨直讲家有进成醉道士图观其趋向清野陶然相乐尤有佳处其僮仆鞍乗树木服器畧可观焉
　　燕文贵
　　燕文贵吴兴人隶军中善画山水及人物初师河南郝惠太宗朝驾舟来京师多画山水人物货于天门之道待诏髙益见而惊之遂售数畨辄闻于上且曰臣奉诏写相国寺壁其图非文贵不能成也上亦赏其精笔遂召入图画院端拱中勅画臣面进画扇上覧文贵者甚悦尝画七夕夜市图【自安业界北头向东至潘楼竹木市尽存】状其浩穰之所至为精备富商髙氏家有文贵画舶船渡海图一本大不盈尺舟如叶人如粟而樯帆篙橹指呼奋踊尽得情态至于风波浩荡岛屿相望蛟蜃杂出咫尺千里何其妙也
　　叶仁遇
　　叶仁遇江南人好画世俗人物唐紫微家有仁遇画维扬春市图状其土俗繁浩货殖相委往来疾缓之态深可嘉赏至于春色骀荡花光互照不过数幅深得淮楚之胜
　　郝澄
　　郝澄字长源江宁句容人也世为右族至澄以丹青自乐不事赀产终至耗荡人多求澄画者赖以资给于佛道人物神尤善
　　毛文昌
　　毛文昌字则之蜀中人好画郊野村堡人物能与真逼又为村僮入学图其行步拜立动止诵写备其风槩评曰石恪笔法颇劲长于诡怪陈士元师王士元不为不近求其器岸体骨则难矣王拙善佛道于大像尤具虽放纵矜逸往往失于卑懦王居正士女尽其闲冶之态盖虑精意密动切形似叶进成江左敏手设色清润燕文贵于人物自有佳处叶仁遇好写流俗能剽真意毛文昌得其村野之趣甚有可观皆列能品下



　　宋朝名画评卷一
　　钦定四库全书
　　宋朝名画评卷二　　　　宋　刘道醇　撰山水林木门
　　神品二人
　　李成
　　李成营丘人世业儒为郡右族成自幼属文能画山水树石当时称为第一开宝中孙四皓者延四方之士知成妙手不可遽得以书招之成曰吾本儒者初识去就性爱山水弄笔自适耳岂能奔走豪势之门与工伎同处哉遂不应孙遂衔之遣人往营丘以厚利啖当途者卒获数图后成举进士来集于春官孙卑辞坚召成不得已而往见其数图惊忿而去章圣每见其笔必嗟赏之故声价益甚直史馆刘厘者时推精鉴于曹武惠王第见成山水图爱之不已有诗云六幅氷绡挂翠庭危峰叠嶂鬭峥嵘却因一夜芭蕉雨疑是岩前瀑布声识者以为实録成之于画精通造化笔尽意在扫千里于咫尺写万趣于指下峯峦重叠间露祠墅此为最佳至于林木稠薄泉流深浅如就真景思清格老古无其人景祐中成孙宥为开封府尹相国寺僧慧明购成之画倍出金币归者如市故成之迹于今少有
　　评曰李成命笔唯意所到宗师造化自创景物皆合其妙耽于山水者观成所画然后知咫尺之间夺千里之趣非神而何故列神品
　　范寛
　　范寛名中正字中立华原人性温厚有大度故时目为范寛居山水间尝危坐终日纵目四顾以求其趣虽雪月之际必徘徊凝览以发思虑学李成笔虽得精妙尚出其下遂对景造意不取华饰写山真骨自为一家故其刚古之势不犯前辈由是与成并行宋有天下为山水者唯中正与成称絶至今无及之者时人议曰李成笔迹近视如千里之逺范寛之笔逺望不离坐外皆所谓造乎神者也然中正好画冒雪出云之势尤有骨气也
　　评曰范寛山水知名为天下所重真石老树挺生于笔下求其气韵出于物表而又不资华饰在古无法创意自我功期造化而树根浮浅平逺多峻此皆小疵不害精致亦列神品
　　妙品六人
　　髙克明
　　髙克明绛州人端愿自立复事谦退尤喜幽黙多行郊野闲览山水之趣对坐终日乐可知也归则求静室以居沈屏思虑神游物外景造笔下渐为逺近所称景徳中游京师祥符中入图画院其艺并进与太原王端上谷燕文贵颍川陈用志相狎称为画友而声望籍甚今上尝诏入便殿命图画壁上所贵迁至待诏守少府监主簿赐紫衣景祐初命画臣鲍国资画四时景于章圣阁国资以乍见玉色战惧不已不能下笔诏克明代之克明辞曰臣伎不过山水而已国资以疎浅骤见陛下无不惊畏徐当尽其所学恐臣浅近故所不能及上善其对淮海富商陈永以百千求春龙啓蛰图克明以非素习者坚让不从一时流辈多称之克明亦善佛道人马花卉翎毛禽鱼畜兽神屋宇皆造于妙人有以势利求者则以不能为辞或朋好间以所欲见丐必欣然与之画流中好义忘利姓名谦慎者惟克明焉
　　王士元
　　王士元善画树石云水俱师关仝但加景趣多作楼阁台榭屋宇桥径如家中景此亦病也而士元不顾求其景趣则髙于关仝笔力则老于商训
　　王端
　　王端尤善画山石林木亦师关仝之笔好为罅石溅水古树老根有出人意思今相国寺浄土院北支条院东壁有端所画其烟峦云峰之势皆得其趣
　　商训
　　商训不知何许人善鼔琵琶学关仝山水颇为切近观其笔势勾研山石小皴殆不及仝
　　燕文贵
　　燕文贵尤精山水凡所命意不师古人自成一家而景物万变如真临焉画流至今称曰燕家景致无能及之者
　　许道宁
　　许道宁长安人学李成画山水林木初市药于东门人有赎者必画树石兼与之无不称其精妙由此有声遂游公卿之门多见礼待相国张文懿公令道宁画其居壁及屏风等文懿深加赏爱作歌赠之道宁之格所长者三一林木二平逺三野水俱造其妙而又命笔狂逸自成一家颇有气焰所得于李成者也【事见翟院深传】
　　评曰山有体水有流意自近至逺景有增有减求其妙手岂易也哉髙克明铺成景物自成一家当代少有士元之写景王端之老格同出关氏各有所得商训又其次也燕文贵尤善其景随景可爱许道宁既有师法又有变通皆列妙品
　　能品十人
　　陈用志
　　陈用志亦工山水画祥源观东壁磊落峭拔布千里之景于庆厯中为火所焚无有之矣文潞公宅有用志出云山水壁髙丈余宛有不崇朝而雨天下之意
　　黄懐玉
　　黄懐玉华原人有足疾时人目为跛子学范中正画山水颇得其格今都下贵人家有懐玉秋山图八幅意思孤特得其岩峤之骨树木皴剥人物清洒有范生之风至有误蓄者盖相去不逺也
　　黄筌
　　黄筌画山水亦为时所称松石学孙位山水学李升皆过之伪蜀孟昶时尝写秋山图至今犹传
　　翟院深
　　翟院深营丘人名隶乐工善击鼓师乡人李升画山水善为峰峦之景一日郡中宴客作乐会有云气耸起数峰相叠院深引望翘企不觉遂失鼓之节奏太守诘之具以实对乃命院深为画果有萧洒之势甚异之时人议得李成之画者三人许道宁得成之气李宗成得成之形院深得成之风后李成之孙宥为开封尹日购其祖画多悮售院深之笔以其风韵相近不能辨也
　　刘永
　　刘永不知何许人师关仝为山水其意思笔墨颇得其法至树石溅扑甚不相逺但勾研皴淡未为佳耳
　　沙门巨然
　　巨然江宁人受业于本郡开元寺工画山水伪唐李煜归命巨然随至京师居于开宝寺投谒在位遂有声誉画烟岚晓景于学士院壁当时称絶度支蔡员外挺家有巨然画故事山水图二轴古峰峭拔宛有风骨又于林麓间多为卵石至于松柏草木交相掩映旁分小径逺至幽墅于逸野之景甚备
　　赵干
　　赵干江宁人善画山水林木长于布景李煜时画院学士今度支蔡员外家有干江行图一幅深得浩渺之意
　　李隠
　　李隠三原人善画山水亦长于布景大中祥符初营会灵观命隠图五岳于壁又于五殿画扆帷上皆写山水庆厯中为火所燬今则无矣隠所画山其势超峻截空而止复有平逺之趣至于飞泉曲水周流左右皆不逾尺止以焦墨皴淡全无勾研其工妙如此
　　厐从穆
　　厐从穆字季和右北平人大中祥符初营玉清昭应宫召入画山水列壁而林峦草竹溪谷磴道莫不精备又于空穴间作游云直上之状为风所驾卷舒聚散其势不拘诏入图画院从穆不就而去
　　曹仁希
　　曹仁希字企之毘陵人善画水无与敌者为惊涛怒浪方流曲折以至轻波细溜于一笔中自分浅深之势此为佳耳
　　评曰山水天下之胜于绘事中尤可尚也陈用志笔虽放旷得自然之意黄懐玉老于所学势多刚峭黄筌失于麤暴犹为蜀中之最翟院深犹得风韵盖有师法刘永学关氏逺有所到巨然好写景趣殊为精絶赵干穷江行之思观者如涉李隠状千里之山不出所顾才富意逺从穆有焉如仁希之画水浅深怒帖一笔而已信所谓敏而不失其真者也并列能品
　　蕃马走兽门
　　神品一人
　　赵光辅
　　赵光辅尤善画蕃马凡欲为之必潜心密虑视聴皆断方肯草本然后窜增减求其完备始上缣素故光辅无一毛之失得者如有至宝古人能为蕃马者亦可数也胡瓌得其肉赞华得其骨【东丹王契丹之人也】光辅兼有之为世推重至于戏风拽绳吃草饮水奔走立卧嘶囓跑蹶瘦壮老嫩驽良疲逸羁絷疾病之状莫不精致全夺形似畧无失处未有能继之者
　　评曰善观画马者必求其精神筋力精神完则意出筋力劲则势生必口眼鼻耳蹄腕为本神也光辅之为也骏尾一毛不可得而议故列神品妙品六人
　　赵邈卓
　　赵邈卓亡其名以其性不灵慧人故以邈卓目之轻财好施尤嗜酒歌与人交有终卒善画虎多气韵具形似夫气韵全而失形似虽活而非形似备而无气韵虽似而死二者俱得惟邈卓焉文潞公与王郎家各有邈卓所画虎【文公伏崖髙视侍郎当风抵掌】视者惊其威猛其经摹皆非亲笔真本为华州王法掾所收虽朋友亲狎未尝见今以包鼎虎为上游者何其陋也
　　裴文显
　　裴文显京师人能画水牛为当时第一隋唐而下画牛者止有三人戴嵩厉归真并文显也其余凡陋可鄙今人多不娴此艺以故文显寡合后士人观其真迹乃当时之名流也
　　杨晖　袁峩
　　杨晖江南吴人袁峩河南登封人隶侍卫亲军俱善画鱼末节但写其噞喁形势尤多涵泳之态至如他人以鳞甲数目为拘者晖峩则遗之矣但取其大体亦工水草苹蘩之画真若秋景甚可爱也
　　龙章
　　龙章字公绚京兆人性敦静好古居尝冠带善画虎兔亦工佛道及冕服等尤长于装染祥符中玉清昭应宫成召令彩画列壁外有玉皇尊像犹未装饰时画院僚属争先创意至于科斜枝莫不详尽主者中贵人刘永珪曰天帝法服岂如是耶命检尽道藏及真境録无有晓其像者上不怿宫使丁朱崖置赏募工章应之曰今京兆长洛乡北雒村古太华观有玉皇像乃唐人杨惠塑被九色螭罗帔此可为法丁朱崖闻于上遣使验之果如章言由是得装其像工毕乞还田里复本户租赋久之不报诏入画图院非其好也常求食于京师乐游坊市药人杨氏【里瓦下货虎骨南阑杨家是也】锁活虎于肆章熟视之命笔一挥而成识者惊赏之平生所画止有六虎而已今少有及者
　　何尊师
　　何尊师江南人亡其名善画猫儿罕见其比所画有寝者觉者展膊者聚戏者皆造于妙观其毛色纯黧体态驯扰尤可赏爱
　　评曰邈卓之虎非世俗尝见往往有不知名者犹为天下珍玩岂易辨哉裴文显之水牛浑夺生意杨袁二生之鱼不拘末节自得其体章亦善虎兔是岂常人之可及何尊师所得不为不多可列妙品
　　能品十二人
　　陈用志
　　陈用志亦善蕃马学胡瓌畧得其奥而多出己意自至奇怪识分数晓向背甚有所得
　　冯清
　　冯清阌乡人真宗时入图画院所居城南相近逆旅多槖驼清尝遇之虽身务所迫必引视不已求其情状然后命笔遂至声誉亦能画火今景灵宫后壁有硖石道士赵惠宗坐炎火诵经者是也
　　王士元
　　王士元善画天廏马虽驽骀瘦劣亦能为之骨气髙卑皮毛上下随笔所定较无差处至衔勒之饰饲秣之所皆有可观而又笔法髙壮形状颇肖人所未及
　　髙益
　　髙益善画蕃马于分数尽得身段肥瘦蹄踠疎实皆取形似尤富气焰相国寺东壁有阿育王所乗及战士鹿马等皆益之笔虽经摹写格制犹在
　　荀信
　　荀信江南人真宗时为翰林待诏工画龙水天禧中会灵观凝祥池御座扆上写吐雾龙观其蟠伏蹲踞波涛涌汹使人惊赏后移入禁中
　　吴懐
　　吴懐江南人善画龙水其最佳处据孤岛凭老木伏平碐拏怒浪呼云自蔽有天矫欲飞之势
　　董羽
　　董羽字仲翔毗陵人口吃语不能出故有哑子之名善画龙鱼尤长于海水仕李煜为待诏写香花阁帷牀屏并积水图大有声誉建康有隋大司空陈仁杲庙堂后画水一壁至今犹存清凉寺画海水及有李煜八分题名李肃逺草书时人目为三絶随李煜入京于学士院画戏水龙于开宝寺东经藏院壁画弄珠龙皆为精妙絶笔也
　　王道真
　　王道真亦善画鱼得杨晖之奥祥符中写金鱼一轴献丁朱崖甚见称赏朱崖败籍入内库
　　李用及
　　李用及京师人父隶武军用及能画天廏马深得韩干笔法人多称之为病马尤工自古未之有也
　　张钤
　　张钤豳国人一名翼善画蕃马及人物皆师赵光辅运笔落墨有刀头燕尾之状深得其法但为蕃族面目多类汉人于体为失
　　辛成
　　辛成不知何许人也籍隶军中工画虎有精神气骨故当时许其得威厉之体势都下时复有之
　　冯进成
　　冯进成工画犬兔江南人思虑精到故于写物能全其精神尤善染泽今致政田宫第有冯进成画二轴其迹可爱
　　评曰马之气骨非精到不能周遍陈用志王士元髙益李用及张钤之徒各从师法更生已妙各称一时之妙果求其真鉴故有次第冯驼辛虎皆与真逼如荀信吴懐董羽可谓能于其事矣冯进成乃为犬兔深造其妙犹以气韵孤薄或有讥之者皆列能品







　　宋朝名画评卷二
　　钦定四库全书
　　宋朝名画评卷三　　　　宋　刘道醇　撰花卉翎毛门
　　神品四人
　　徐熙
　　徐熙钟陵人世仕伪唐为江南盛族熙善画花竹林木蝉蝶草虫之类多游园圃以求情状虽蔬菜茎苗亦入图写意出古人之外自造乎妙尤能设色絶有生意李煜集英殿盛有熙画后卒于家及煜归命尽入府库太宗因阅图画见熙画石榴一本带百余实嗟异久之上曰花果之妙吾知独有徐熙矣其余不足观也徧示羣臣俾为标准为上称叹如此有二孙崇嗣崇勲得其传矣
　　评曰士大夫议为花果者往往崇尚黄筌赵昌之辈盖其写生设色逈出人意以熙视之俱有慙徳筌神而不妙昌妙而不神神妙俱完舍熙鲜矣夫精于画者不过薄其彩绘以取形似于气骨能全之乎熙独不然必先以墨定其枝叶萼蕋等而后傅之以色故其气格前就态度弥茂与造化不甚逺宜乎为天下冠也故列神品
　　唐希雅
　　唐希雅嘉兴人曾祖而上家河北因五代迁移于江左希雅善丹青伪唐李煜好金错书希雅尝学之乗兴纵奇因具战掣之势以写竹树盖取幸于一时也其于荆槚柘棘翎毛草虫之类多得郊野真趣
　　评曰江南絶笔徐唐二人而已极乎神而尽乎微资于假而逼于真像生意端形造笔下希雅终不逮熙者吾以翎毛较之耳求其竹树殆难优劣故列神品
　　黄筌
　　黄筌尤能写花竹翎毛于孟昶殿画六鹤因目其殿当时称叹为之语曰黄筌画鹤薛稷减价广政中昶命筌与子居寀于八卦殿画四时山水及诸禽鸟花卉等至于精备其年冬昶将出猎因按鹰其间一大鹰离鞲举臂者不能制遂纵之直飞入搏所画翎毛昶甚叹赏召学士欧阳炯作八卦殿画壁记仍付史馆以表能事太宗朝参政苏公易简得筌所画墨竹图李公宗谔见之赏其神异作黄筌竹赞其叙曰工丹青状花木者虽一蕋一叶必五色具焉而后画之为用也蜀人黄筌则不然以墨染竹独得意于寂寞间顾彩绘皆长物鄙而不施其清姿瘦节秋色野兴具于纨素洒然为真故不知墨之为灵乎惜乎筌去世逺矣后人无继者蜀亡二十年苏公易简得筌之遗迹两幅宝之如神惧恐化去矣惟安乐村民得一观焉噫清潇碧湘会稽云梦有竹万顷去我千里鲜碧蔽野宁得人窥曷若此图幽虚淡静满目烟翠行立坐卧秋光拂人又何必雨中移来外种得霜庭月槛萧骚有声然后称子猷之髙兴乎余叹筌图之入神美翰林之好事抽毫抒思敢为之赞猗欤黄生画竹有名能状竹意是得竹情以毫揾墨匪丹匪青秋思野态混然而成背石枕水苍苍数茎森然欲活防若有声湘江坐看嶰谷随行大壁髙展清隂满庭又诗云惜哉黄公不可亲空留髙价传千古向非精赏值苏公时人委弃如黄土
　　评曰黄筌老于丹青之学命笔皆妙诚西川之能士矣可列神品
　　黄居寀
　　黄居寀亦善画花竹翎毛与筌共为之其气骨意思有父风孟昶时画四时花雀图数本当时称絶今士人家往往有居寀笔夸为珍玩
　　评曰居寀画鹤多得筌骨其有佳者亦不能决其髙下至于花竹禽雀皆不失筌法父子俱入神品惟居寀一家云
　　赵昌
　　赵昌劒南人性简傲虽遇强势亦不下之多游巴蜀间善画花果初师滕昌祐后过其艺时州伯郡牧争求其笔迹昌不肯轻与故有得者以为珍玩祥符中丁朱崖闻之以白金五百两为昌夀昌惊曰贵人以赂及我必有求亲往谢之朱崖延于东阁命画生菜数窠及烂生果等遂命笔遽成俱得形似及还蜀中尤有声誉晩年俱出金购其旧画其自秘也如此有门人王友亦知名
　　陶裔
　　陶裔京兆鄠人幼颖悟多巧思隶后苑造作所为匠者组织为副珈步摇花奁璎珞之饰其功甚微妙及结花钿为羽仙仪状太宗甚赏之且曰以此意移于丹青安知无后世名裔感上有言潜志营学遂只候于图画院精于写生日有增至召入画御座屏扆极有精神两嵗方毕又画大殿十二幅屏多作祝夀之意迁待诏裔之笔法与黄筌相近故时人语曰西蜀黄筌东京陶裔
　　徐崇嗣　徐崇勲
　　徐崇嗣徐崇勲皆熙之孙也善画草虫时果花木蚕蠒之类尤善为连树及堕地枣备得形似无有及者士大夫谓二徐有祖之风
　　梅行思
　　梅行思江南人工画鬭鸡至于爪起项引回还相击宛有角胜之势
　　解处中
　　解处中江南人俗呼解将军不知何谓也善画雪竹有冒寒之意其间多作禽鸟或羣聚或孤立寒思凛冽足有可观
　　王晓
　　王晓泗水人善画翎毛酷好郭干晖鹞子卒至于妙而精神筋骨尤近于郭
　　母咸之
　　母咸之江南人善画鸡其毛色明润瞻视清爽大有生意今江宁尹冯待制家有咸之紫朝鸡一轴颇为佳物
　　傅文用
　　傅文用京师人俗以三翁目之每见禽鸟飞立必凝神详视都忘他好遂精于画其为鹑鹊能四时毛羽颇有黄筌风槩至有悮收者今画院僚属尝议傅三翁翎毛浑得生意较其真者如鉴中见之为流辈所称如此评曰陶裔之写生赵昌之设色二徐所为于形似无愧矣行思専乎鬭之势处中长若寒之景王晓咸之文用皆有翎毛之癖传诸来世逾见真赏耳并列妙品
　　唐宿　唐忠祚
　　唐宿唐忠祚皆希雅之孙也善画翎毛花竹时多推之其为翎毛也奋迅超逸其为花木也美艳闲冶俱有能格京师贵人家亦多有之
　　夏侯延祐
　　夏侯延祐字景休蜀人师黄筌画翎毛花竹畧有声誉仕孟昶为待诏后随昶至京师得图画院艺学流辈推重
　　刘文惠
　　刘文惠不知何处人善画翎毛花竹京师人贵之至有携金玉换而不得者故四方少见
　　王友
　　王友字仲益部落人师赵昌画花不用笔墨専尚设色得其芳艳之态今有豪贵家得友之笔者往往目为赵昌以其亲切所以难辨
　　牛戬
　　道士牛戬字受禧河内人居本郡三生观貌古性野不修人事轻贿财重信义嗜酒自乐尤好画其所长者翎毛之中善寒鸦野鸭饮无佳处每于酒肆间至斗酒索纸一幅画以为质醒后必购而毁去之
　　阎士安
　　阎士安宛丘人也疎荡嗜酒尤好作俳优之语故为豪贵所匿习医术工墨竹及草树荆棘土石蜞蟹燕子等皆不用彩绘为时辈所推故王冀公徳用好畜花竹之画士安尽其思虑献竹一图甚见称赏由是奏为试四门助教士安之竹千怪万状有带风烟雨雪之势者尤尽其情景
　　王端
　　王端亦画墨竹取唐希雅生竹情状而为之故于向背不失然端好为山水树石写竹甚妙故人间罕得之也
　　刘梦松
　　刘梦松江南人善画水墨翎毛及草木花竹等今普安院有梦松花竹图花得洛阳之胜竹有江上之异皆可爱也
　　评曰二唐花竹皆得情状可谓善继其祖也夏侯之于黄筌王友之于赵昌皆亲切于师自致能誉文惠善于写生牛戬妙于翎毛亦一时之佳笔也写墨竹者于古无传自沙门元霭及唐希雅董羽辈始为之倡阎士安下毫清劲造形完备最为长也王端仅为之敌识者谓士安得其竿王端得其叶而梦松又次焉皆列能品
　　神门
　　神品一人
　　李雄
　　李雄北海人略有文义不喜从俗尤好丹青之学太宗时只候于图画院上一日徧诏籍在院中者出纨扇令各进所画雄曰臣之伎不精于此所学者不过神虽三五十尺亦能为之上怒索剑欲诛之雄亦无屈意俄得释去后遁还乡曲画本郡龙兴寺壁为三其一执巨蟒呼喊有忿怒之势观者往往惊畏甚为精粹评曰画神者多以形状怪异为能于吾何取必求诸筋力以考其精神究其威怒三者俱备惟雄而已笔势髙迈生于自然故列神品
　　妙品一人
　　髙益
　　髙益尤精于神其意思无穷如昼夜然相国寺壁备尽神情状至今称絶
　　评曰髙益意思深逺千形万状卒不相类其功可较故列妙品
　　能品二人
　　李用及
　　李用及亦能画神其体格雄赡筋骨魁壮无所羁束又不専诡怪凡为神者多以面拟金刚身拟善神用及则不然独习吴生之笔曾同画相国寺壁至今称之
　　石恪
　　石恪亦工画神出意为怪之状不犯今古颇有笔力尝为五丁开山图及巨灵擘泰华图为人推赏评曰神之状虽不可穷大约不逺于人故用及宗吴道子之画密有所至石恪多用己意善作怪而自擅逸笔于筋力能备不可易得并列能品屋木门
　　神品二人
　　郭忠恕
　　郭忠恕字恕先无棣清河人有艺文善篆籀隶书周时为国子博士兼宗正左丞太祖有天下忠恕忤防流岭南道死藁其后许还乡国发圹惟衣栉而已时人以为尸解上亦遣使祠之忠恕尤能丹青为屋木楼观一时之絶也上折下算一斜百随咸取砖木诸匠本法畧不相背其气势髙爽户牖深秘尽合唐格尤有可观【凡唐画屋宇柱头坐斗飞檐直插今之画者先取折势翻檐疎壮更加琥珀板及于柱头添铺矣】凡欲画多与士元对手而忠恕于人物不深留意往往自为屋木假王士元写人物于中以成全美
　　评曰画之于屋木犹书之于篆籀盖一定之体必在端详脩整然后为最忠恕俱为当时第一岂二者之法相近而然耶可列神品
　　王士元
　　王士元尤工画屋木台殿而显敞壮信为神妙尝画古时宫殿及緑珠坠楼图二轴其通博该备时人称絶又能赤白及作松纹锦柱愈见壮丽之势凡命意造景如忠恕但士元多关仝树石此所为异也
　　评曰宫殿台阁亭榭轩砌虽无转迳之势而求其疵病比诸画为多士元命笔造微事物皆备虽片瓦茎木亦取于此像所以过人无限故列神品妙品二人
　　燕文贵
　　燕文贵又能画舟船盘车富商髙家有文贵舶船渡海图大为珍玩
　　蔡润
　　蔡润建康人善画舟船及江河水势随李煜入朝籍为八作司赤白匠太宗尝览润舟车图因问画者名氏左右进曰实八作匠人蔡润笔也上亦悟曰是江南归命者耶遽召入图画院为待诏勑画楚襄王游江图尤为精备上嗟异久之
　　评曰燕文贵蔡润二人皆江海微贱一旦以为天子画知名其艺能逺过流辈故列妙品
　　能品三人
　　吕拙
　　吕拙京师人善丹青亦为楼观之画至道中召入图画院只候太宗方营玉清拙画鬱罗萧台様上进上览图嘉叹下匠氏营台于宫迁拙待诏拙不受愿为本宫道士上赐紫衣今乐游坊苏守素家有拙画其精巧审细观者无倦能廓落地势映带池塘但于人物伤繁耳
　　刘文通
　　刘文通京师人善画楼台屋木真宗朝入图画院为艺学大中祥符初上将营玉清昭应等宫敕文通先作一小图様然后成葺丁朱崖命移写道士吕拙郁罗萧台様仍加飞阁于上以待风雨画毕下匠氏为凖谓之七贤阁者是也天下目为壮观
　　王道真
　　王道真亦善画盘车尝为惠子五车书图及挽粮济水图皆为精备
　　评曰吕拙刘文通于宫殿屋木最为留意虽匠氏亦从其法度焉可谓至矣祥符中营昭应宫诏天下名手至京师者三千余人其中选者如武宗元而下亦不减百人当时举天下不知几何多人物而见于此书无十数辈如王道真之水入能品人物畜兽屋木其艺固不后人矣







　　宋朝名画评卷三

　　钦定四库全书
　　海岳名言
　　宋　米芾　撰
　　歴观前贤论书征引迂逺比况竒巧如龙跳天门虎卧凤阁是何等语或遣辞求工去法逾逺无益学者故我所论要在入人不为溢辞
　　我书小字行书有如大字唯家藏真迹跋尾间或有之不以与求书者心既贮之随意落笔皆得自然备其古雅壮嵗未能立家人谓我书爲集古字盖取诸长处总而成之既老始自成家人见之不知以何爲祖也江南吴登州王子韶大题榜古意盎然我儿尹仁大题榜与之等又幼儿尹知代我名书碑及手大字更无辨门下许侍郎尤爱其小楷云每小简可使令嗣书谓尹知也
　　老杜作薛稷慧普寺诗云郁郁三大字蛟龙岌相纒今有石本得视之乃是横勒倒收笔锋笔笔如蒸饼普字如人握两拳伸臂而立丑怪难状由是论之古无眞大字明矣
　　葛洪天台之观飞白爲大字之冠古今第一欧阳询道林之寺寒俭无精神栁公权国清寺大小不相称费尽筋骨裴休率意写牌乃有眞趣不防丑怪眞字甚易唯有体势难谓不如画筭匀其势活也
　　字之八面唯尚眞楷见之大小各自有分智永有八面已少钟法丁道护欧虞笔始匀古法亡矣栁公权师欧不及逺甚而爲丑怪恶札之祖自栁世始有俗书唐官告在世为褚陆徐峤之体殊有不俗者开元已来縁明皇字体肥俗始有徐浩以合时君所好经生字亦自此肥开元已前古气无复有矣
　　唐人以徐浩比僧防甚失当浩大小一伦犹吏楷也僧防萧子云传钟法与子敬无异大小各有分不一伦徐浩爲顔眞卿辟客书韵自张顚血脉来敎顔大字促令小小字展令大非古也
　　石刻不可学但自书使人刻之已非己书也故必须眞迹观之乃得趣如顔眞卿每使家僮刻字故防主人意修改披撆致大失眞唯吉州庐山题名题讫而去后人刻之故皆得其眞无做作凡差乃知顔出于褚也又眞迹皆无蚕头鷰尾之笔与郭知运争坐位帖有篆籀气顔杰思也栁与欧爲丑怪恶札祖其弟公绰乃不俗于兄筋骨之说出于栁世人但以怒张爲筋骨不知不怒张自有筋骨焉
　　凡大字要如小字小字要如大字褚遂良小字如大字其后经生祖述间有造妙者大字如小字未之见也世人多写大字时用力捉笔字愈无筋骨神气作圎笔头如蒸饼大可鄙笑耍湏如小字锋势备全都无刻意做作乃佳自古及今余不敏实淂之榜字固已满世自有识者知之
　　石曼卿作佛号都无回转折之势小字展令大大字促令小是顚敎顔眞卿论谬盖字自有大小相称且如写太一之殿作四窠分岂可将一字肥满一窠以对殿字乎盖自有相称大小不展促也余尝书天庆之观天之字皆四笔庆观字多画在下各随其相称写之挂起气势自带过皆如大小一般虽眞有飞动之势也
　　书至兴大篆古法大坏矣篆籕各随字形大小故知百物之状活动圎备各各自足乃始有展促之势而三代法亡矣
　　欧虞褚栁顔皆一笔书也安排费工岂能垂世李邕脱子敬体乏纎浓徐浩晩年力过更无骨气皆不如作官时婺州碑也董孝子不空皆晩年恶扎全无妍媚此自有识者知之沈传师变格自有超世眞趣徐不及也御史萧诚书太原题名唐人无出其右爲司马系南岳眞君观碑极有钟王趣余皆不及矣
　　字要骨格肉须裹筋筋湏藏肉帖乃秀润生布置穏不俗险不怪老不枯润不肥变态贵形不贵苦苦生怒怒生怪贵形不贵作作入画画入俗皆字病也
　　少成若天性习惯如自然兹古语也我梦古衣冠人授以折纸书书法自此差进写与他人都不晓蔡元长见而惊曰法何太遽异耶此公亦与眼人章子厚以眞自名独称我行草欲我书如排子然眞字湏有体势乃佳尔
　　顔鲁公行字可敎眞便入俗品
　　尹仁等古人书不知此学我书多小儿作草书大叚有意思
　　智永砚成臼乃能到右军若穿透始到钟索也可不勉之
　　一日不书便觉思澁想古人未尝片时废书也因思苏之才恒公至洛帖字明意殊有工爲天下法书第一半山庄台上多文公书今不知存否文公与杨凝式书人尠知之余语其故公大赏其见鉴
　　金陵幙山楼榜乃闗蔚宗二十一年前书想六朝宫殿榜皆如是
　　薛稷书慧普寺老杜以爲蛟龙岌相纒今见其本乃如柰重儿握蒸饼势信老杜不能书也
　　学书湏淂趣他好俱忘乃入妙别爲一好萦之便不工也
　　海岳以书学博士召对上问本朝以书名世者凡数人海岳各以其人对曰蔡京不得笔蔡卞得笔而乏逸韵蔡襄勒字沈辽排字黄庭坚描字苏轼画字上复问卿书如何对曰臣书刷字







　　海岳名言

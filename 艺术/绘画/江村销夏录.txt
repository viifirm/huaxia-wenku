　　钦定四库全书　　　　　子部八
　　江村销夏録　　　　　　艺术类一【书画之属】提要
　　【臣】等谨案江村销夏録三卷
　　国朝髙士竒撰士竒有春秋地名考畧已着録是编乃其于罢归平湖之日以所见法书名画攷其源流记其绢素长短广狭后人题跋图记一一志载彚为一书体例颇与铁网瑚清河书画舫相似惟间加评定之语又以己所作题跋一防附入稍有不同然所録皆以亲见为定则视二家为详审矣録中书画卞永誉式古堂彚考已并载无遗葢即从士竒此本録入其鉴赏之精为收藏家所取重亦槩可见也所记自晋王羲之及明人文沈诸家皆具惟董其昌旧迹悉不登载其凡例云董文敏书画另为一卷此本无之殆当时未及刋行欤乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　江村销夏録原序
　　云霞之变幻岚之光水之色四时之繁花好鸟有之不适于用造物者亦不以是供世用而无之则天地与四时若受其黮闇顾是数者俗之人莫之好也惟夫旷达之士之有以乐乎此者则私之以为耳目之娱方数者之接于吾也取焉而不穷玩焉而不厌而吾未甞有也及其歘然而敛飘然而逝而吾未甞无是谓以无有为有以无有为有则数者皆足以悦吾而不为吾累书画之于人亦然而固者或执之以为有则陋已彼乌知夫天下之物凡聚者之必散耶又乌知夫聚者未始非失而散者未始非得耶又乌知聚者之未常得而散者之未常失耶詹事江邨先生旷达者也先生以殊才遭逢圣天子不世之遇槖笔入儤
　　禁庭备
　　顾问十有余年一旦乞身而退优游北墅潄清泉枕白石迹与樵夫田叟狎而欣然乐之暇日取所见法书名画攷其源流诠次其甲乙如干卷题曰江村销夏録而其自序以谓世人竭赀力以事收畜与决性命以饕富贵纵嗜欲以戕生者何异览此者当作云烟过眼观嗟乎先生之言盖防于道矣其视功名富贵古今智勇之所争史册之所传钟鼎旂常之所烜耀亦苐如云霞岚光水色四时花鸟之忽有忽无于天壤之间而无所蔕芥而况书画之区区者与书来属予序予不辞而序之盖深有慕乎先生之为人也商丘宋荦撰
　　长夏掩闗澄懐黙坐取古人书画时一展观恬然终日间有挟卷轴就余辨真赝者偶遇佳迹必详记其位置行墨长短濶隘题跋图章借以自适然宁慎无滥三年余仅得三卷名曰江邨销夏録欧阳公所云晚知书画真有益也曩在
　　大内伏见晋唐宋神品不啻天球璧惜未记其尺寸録其跋尾而海内诸家之所收藏则又不能一一目覩今姑畧之其所録者皆余亲经品第足资鉴赏者也近代铁网瑚清河书画舫二编亦载世间名笔而多未精详恐尚有传闻之病世人嗜好法书名画至竭资力以事收蓄与决性命以饕富贵纵嗜欲以戕生者何异览此者当作烟云过眼观康熈癸酉夏六月江邨髙士竒识
　　自詹事之书出稍损益之不可虽有大驵钜狡伎将安施哉詹事曩在
　　内廷久
　　御府图书资以鉴赏者歴歴犹能记忆而不着于録或疑不言温树之义然宋之米友仁元之柯敬仲皆尝奉诏防题书画每言之不敢详此詹事第于退居之暇先以江邨所见録之书成于康熙三十有二年六月故以销夏名编予以是年九月作序印行之顷实借以为负暄之助焉秀水朱彞尊序


　　凡例
　　一海内名迹收藏家甚伙未寓目者不敢妄载凡经评阅随见随録编次不以时代亦未敢轻为甲乙
　　一晋唐以来书画所存名迹无防其有铁网珊瑚清河书画舫诸书所已载者偶以得见仍为登録非与之重复也
　　一古来书画名家前人俱已识其爵里兹録不赘一前人所书古文辞已见刻本者槩不録惟记其欵识跋语而已其中与世本异同者则详録以备攷订
　　一是録以标目尺度评语为主本文欵识为第二故下一字题跋又下一字至于图记不能摹入但用楷字加圏以别之其间文字损蚀难辨者亦着方圏不敢谬为増益
　　一録中间有一二为向日所藏同人题语后附小诗或为人作跋者今仍存之
　　一明代名家不啻数十而文沈唐仇诸君为尤着然赝本实多后人难辨今遇真迹必为存録
　　一董文敏公书画为近代第一所见真迹甚多另为一卷












　　钦定四库全书
　　江村销夏録卷一
　　詹事府詹事髙士竒撰
　　晋右军王羲之袁生帖【纸本髙八寸濶三寸计三行】得袁二谢书具为慰袁生暂至都已还未此生至到之懐吾所尽也【音释本法书要録】
　　【右草书计二十六字宋宣和御府收藏月白签御标晋王羲之袁生帖七字泥金楷书晋字微有剥损黄绢隔水右边钤印长方双龙玺二方御书瓢印一方本帖之右圆双龙玺一方宣和连章一方帖左政和宣和二玺钤印长方双龙玺二方政和连章一方后有内府图书之印末有真赏瓢章华夏藏印盖锡山华氏故物摹入真赏斋帖者以火前刻本较之毫发不爽外用宋刻丝装褾织成仙山楼阁顔色秀丽界画精工烟云缥缈絶似李思训虽笔墨追摹恐未易到非是帖不足以当之也右王右军袁生帖曽入宣和御府即书谱所载淳化第六卷亦载此帖是又尝入太宗御府而黄长睿阁帖考尝致详于此然阁帖本较此微有不同不知当时临摹失真或淳化所收别是摹本皆不可知而此帖八玺烂然其后覃纸及内府图书之印皆宣和装池故物也而金书标籖又出祐陵亲劄当是真迹无疑此帖旧藏吴兴严氏震直家震直洪武中仕为工部尚书家多法书后皆散失吾友沈维时购得之尝以示予今复见于华中甫氏中甫尝以勒石矣顾真迹无前人题识俾予防其本末如此　嘉靖十年嵗在辛卯九月朔长洲文徴明跋】
　　王右军书千字文卷【纸本髙八寸长九尺三寸凡七接计一百十二行】魏太尉钟繇千字文右军将军王羲之奉勅书【文不録右行书二仪日月云雾严霜起字大如钱至末尾灭秦及焉哉乎也等字倍大浑圆遒劲笔力雄伟前有双龙玺宣和钤印秘府瓢印内殿珍玩晋府书画之印希世之寳黄绫隔水上有御书瓢印晋国奎章项氏收藏诸印张氏珍玩杨氏家藏后有明昌寳玩秋壑图书钤记有宣和政和小玺欧阳印杨士竒印覃纸有羣玉中秘明昌御览平海军节度使之印吴俊仲杰小印郁冈斋曽摹之入石跋云观此帖者必有宋板大明律之疑不知阁帖之首已有章草千文虽未必是汉章帝书亦可证千文不始于梁人矣米元章书家申韩岂妄许可者亦称此帖笔力圆熟定为右军书临池之工得不矜重奉为模范耶　损庵老人书】
　　唐栁谏议小楷度人经卷【硬黄笺髙不及八寸长九尺四寸凡六接】太上洞元灵寳无量度人上品妙经【文不録】
　　翰林学士谏议大夫知制诰赐紫金鱼袋栁公权书于上都昭成观永充供养读诵昭成观内供奉经法大徳三洞道士孙文杲校勘
　　观察支使给事郎殿中侍御史内供奉长孙公受界造
　　有唐开成三年嵗在戊午正月十六日记
　　【卧云道士来相辞相辞倐忽何所之紫阁当春凝烟霭东风吹岸花枝枝药成酒熟有时节寒食恐失松间期防鸿复见伤弓翼髙飞转展心无疑满泻数杯酒狂吟防首诗留不住去不悲醯鸡蜉蝣安得知　大顺元年二月十九日华山道士鱼又题右乌丝行连鱼书共计二百余行前有宣和政和后有大观宣和诸玺真徳秀印记二方檇李圆印少谿主人桃花邨里人家兰石主人等藏印卷中丽字其上从二丙渊字世民字皆讳笔项司马少卿家以授仲子希宪内有希宪子长钤印硬黄小字临黄庭曩曽见之独度人经未之见此开成年栁诚悬得意细楷也有宣和标题可证时一展诵便到黍珠郁罗萧台又何必太清顶之表前集贤待制冯子振奉　皇姊大长公主命题右军曽写换鵞经珠黍仙书骨气清看到栁公心正处千年笔谏尚驰名　赵岩正书之擅名者自魏钟繇至于宋仅得四十四人而唐栁诚悬实铮铮乎其间则夫墨妙笔精有不待赞矣其入宋秘府凡六帖而书度人经者二此卷特其一尔是经乃晋宋人伪作至诚悬时相传稍久故信而书之近代紫阳方囘则谓五季蜀王建时道士王乔始造且确然弗自疑不防于甚可笑欤使囘见诚悬此书吾知其颡有泚矣　洪武九年六月十五日翰林学士承防金华宋濂谨记深顿首顿首辱不鄙弃驰示栁诚悬真迹希世之寳也前题后跋皆佳我师尊笃好致此异品掩照一拂过目已若刮金箆何当得把翫累日也大寳不敢久留窃恐穿壁飞去幸检入草草上记少宰相公蒲汀老师函丈　门生陆深百拜诚悬十二工吟咏元和天子知名姓侍书秘殿论挥毫防哉心正则笔正文宗再召直文瑰词俄顷飞泉迸风亭赐对夜何其绛烛将残语未竟重濡蜡液继焚膏翠袖红妆暗窥映外夷泛海觅公书万里籯金椟寳聘镌碑勒石赫当时子孙不求为不敬然公非徒翰墨名遇事侃侃辄谏诤志业秋霜朗日存一一有禆唐末政晦明寒暑递乗除断简残笺如景庆千言小字度人经楷法端严筋力劲书供昭成观里藏开成戊午时寅孟人寰亦有欧褚书鼓旗那敢相凌竞硬黄宫纸理细腻徽宗双玺色明靓华山道士鱼又烟霭花枝句交横煌煌冯赵两元臣题奉大长公主命辨晰源流谁最精金华学士握犀柄夜来雷雨过庭阶万里澄蓝天宇净髹几藤牀清画看恍啓寒匳出明镜江邨髙士竒题】
　　唐僧义道书法华经【硬黄笺二十七幅髙八寸濶一尺六寸每行四十字】妙法莲华经序品第一【文不録】东晋后秦鸠摩罗法师译
　　大唐贞元十一年嵗次丙子五月辛卯朔十五日己巳婺州金华观音寺僧【阙】　　　升清恐代改时移故有斯记生前共写女人陈燕子丁
　　【法华一经是经之王若人受持读诵正忆念解其义趣其功其徳不可思议若但书写是人命终当生忉利天上如来是真语者实语者岂虚言哉唐僧义道与女人陈燕子丁共以小楷细书是经为荐亡母解脱清升观其防画波撆一一珠囘玉转文彩墨光照耀眼目若出一手者也千载之下使人见之无不顶戴喜跃其孝诚之心盖可见矣蓟门李周轻氏多亲近善知识或受是经周轻藏弆有年夜光之璧明月之珠虽希世之寳以是经出世大寳比之则失其贵矣周轻徴予题其后是经何义存翁法师敷文布于前予尚何言哉是轴甚为难有周轻宜加防焉　洪武二十八年苍龙乙亥春三月念又三日独庵比丘道衍如是法寳甚深微妙如是墨寳甚难希有歴兵火劫了无断灭天龙神所共防持懐祖居士有大因缘获兹殊特顶礼赞叹如佛塔庙从一防一画乃至千亿现光明藏无有穷尽勿随世文字观而生随喜　辛丑淳园龚鼎孳同善女人智珠合十拜题于长安精舍之香严居唐僧义道偕其妹陈燕子丁共写小字法华经一部字小于顔之麻姑坛褚之隂符经而结构精雅视顔稍逸视褚稍庄虽不敢谓阙　前然可与二公同日而道也其卷尾题云恐代改时移故有斯记此僧殊自负今千年矣纸墨完好七卷自始至终无毫发遗恨虽收藏好事者之力亦此僧愿力所持也向藏我乡顾光禄家眉公一见惊异载之秘笈中但题女人姓名为燕子丁　原文乃陈燕子丁自当以原文为正前一跋称　庵比丘道衍为姚少师广孝应是初选从燕邸北来时犹然本色衲僧结字亦庄雅流传蓟门而光禄购得之今归吾友张子懐祖甚为得所懐祖书法本于黄庭乐毅与书是经者同师右军也予不善书而好论书私谓晋人得书道唐人得书法宋人得书力明人得书度此经乃法胜懐祖谓予言固发所未发第疑晋唐宋若递降而度优于力恐南宫忠惠未肯为祝文陆董诸公屈予笑语懐祖子当自为力阙　　我论若为子也子且轶法而道何论时代哉　顺治甲午仲春十一日为懐祖先生题同郡宋徴舆】
　　唐张萱汉宫祈巧图【绢本立轴长四尺七寸濶三尺二寸唐张萱真迹流传者絶少此图乃其尤最者向藏宣和御府所作朱栏碧瓦曲折工丽极尽六宫之胜凡筵盘盂种种臻妙宫嫔三十一人晚妆妍靓端庄丰厚各具意态至于庭柯掩霭俨然夜色洵非神手不办也汉殿凉轻秋七夕漏防无声银河白未央虬钥扃千门露冷芙蓉深院隔琼箱防襻夜轩陈荆艳燕佳出宫掖越罗嫌薄怯宵沈红粉含羞恨月魄重重绮槛珠栊开一一衣裁天水碧不畏苔堦湿鳯鞋争把瑛盘饤果核鹊桥遥盼祷天孙金错为刀玉为尺翠髩花钿笑语低九孔鍼穿觅纎隙香缄叠成比目鱼鸾帐缝作同心翮鲜云半敛起微风苑外人家散芗泽自然蕙质巧偏多细网蛛丝爱聨绎当时秘事谁得知京兆张萱偶采摭防缀梧桐金井闲竹榭花蹊临太液流传世上凡有三谱在宣和旧图籍汴宋亡来落市廛明昌天歴防捜索兹轴犹存见态度南北收藏比拱璧笔装玳瑁砚眉子细写宫笺辨真迹　江邨髙士竒题】
　　唐李升袁安卧雪图【绢本立轴长四尺二寸五分濶二尺八寸五分徽宗瘦金书唐李升袁安卧雪图真迹于首右圆双龙印左御书瓢印及御书之寳下左角松雪斋印此图以焦墨作山石皴法苍莽非人力可到人物树木畧设淡色生动异常隆暑张之凛然有寒意传寳于世防及千年而绢素完洁尤为所难真希世之珍也】
　　五代阮郜阆苑女仙图卷【绢本髙一尺三寸长五尺余隔水绫上有内府合同养字十九号字一行及宣和收藏诸印按宣和画谱御府所藏郜画有四此其一也树石皆用金碧间以瑚琅玕之属景物瑰丽望而知为仙境仙姬五人侍从者十六人皆古衣冠翺翔往来为态非一邓子方所题得其髣髴矣阮郜是五代人仕太常以善画人物士女鸣于当时盖多习于唐周昉王朏笔法传世不多得今观此女仙图有纤秾淑婉之态瑶池阆苑风景霓旌羽盖飘飘凌云萼緑双成可以宛见令人玩爱不肯释手而此曽入宣和内府复克传至于今诚为珍寳当什袭之重于白珩也时元统甲戌重九日观于崇真万夀宫之承庆堂　商梃题阆风元圃仙女居阮生写作羣仙图苍松根老琥珀伏海波突起瑚株翠树瑶华纷逺近细草若展青毺楼台迥隐五云表别有世界非堪舆僊姿缥缈各有态絶食烟火餐琼蔬两仙拈笔防花露长者宴坐看琅书一仙倚石间摘阮一仙偃蹇被长袪其中一仙速相就佩声微响如云趋羽扇云环尽婀娜忽见龙鹤来天衢翩然复有一仙至乗飚御气三从俱我疑数仙天帝女帝傍暂别游清都俯视尘网中秽浊何纷如人间光景疾如箭壶中日月无居诸舞白鳯歌且谣有耳只解闻云韶永超劫外何逍遥紫阳真人持勿骄竚当来迎共食瑶海桃　上清邓宇题于神乐方丈交光雪月射层台雾縠氷绡费剪裁认得玉真游戏处画师可是女牀来　剰水残山五季频阆风不受海东尘羊权漫乞金跳脱争似双鬟卷里人辛未春三月江邨高士竒题】
　　五代董北苑谿山行旅图【绢本半幅立轴长三尺四寸濶一尺六寸水墨画无款印画之髙古自不待言其从来受授思翁言之已详跋在邉绫两傍小楷致佳向之所穪江南半幅董源真迹者此也余求董北苑画于江南不能得万厯癸巳春与友人饮顾仲方第因语及之仲方曰公入长安从张乐山金吾购之此有真迹乃从吾郡马耆清和尚往者先是予少时于清公观画犹歴歴在眼特不知为北苑耳比入都三日有徽人呉江邨持画数幅谒余余方肃客倦甚未及发其画首叩之曰君知有张金吾乐山否吴愕然曰其人已千古矣公何为询之亟也余曰吾家北苑画无恙否吴执图以上曰即此是余惊喜不自持展看之次如逢旧友亦有防数云　辛丑五月廿六日记此画为谿山行旅图沈石田家藏物石田有自临谿山行旅用书题款亦妙手也　宰】
　　北宋僧巨然烟浮逺岫图【绢本立轴长五尺二寸寛一尺六寸大山满幅层叠苍莽下有岩谷树木一两重曲折而入似深隐者笔墨沈酣非南宋人可及按宣和画谱此图有六必是双幅绢兹其一也四角有宣和小玺押缝左角有天目山房藏书之印黄绫横隔水上宋徽宗御题巨然烟浮逺岫图】
　　宋范文正公与尹师鲁二劄【一纸髙尺一长一尺七寸一纸髙尺一长一尺三寸】仲淹啓热中得囘问知汉中尤甚然西洛上京皆苦热宣下开井救暍者此可知矣三两日来因雨微凉彼亦然矣折支已差人许州般取到即走报不易【阙】请见钱者犹煎熬不足盖日给外月月有横费处
　　家家如之邠酒四瓶近寄来请收检邓醖已竭候新者送去合得花虵散空心可日一服甚有功恐疑之和方寄上希多爱多爱不宣仲淹上师鲁舍人左右七月十四日新牧旧识候到即有书去兼是棊侣也先托伸意
　　仲淹顿首李寺丞行曽奉【阙】削递中亦领来教承动止休胜仲淹此中无事【阙】儿子病未得全愈亦渐退减田元均书来専送上近得【阙】扬州书甚问师鲁亦已报他贫且安也暑中且得未动亦佳惟君子为能乐是正在此矣加爱加爱不宣仲淹【阙】师鲁舍人左右四月廿七日
　　【师鲁自均州舆疾至南阳托范公以死盖平日之相予者如此　四明楼爚书绍兴三年十月晦范公二帖皆是师鲁谪汉东时书后一帖却当在前或是自均过邓托范公以死时问讯之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣洪迈书佳客千山得得来主人双眼为渠开逢人莫説当】
　　【时事且泊南亭把一杯　右第二纸当是尹自均来访范于南阳时也范戒尹以不须与众云云此意最深　淳熙戊申三月廿八日庐陵杨万里敬书静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜寳之　至顺四年五月五日后学东昜胡助谨书景祐二年公上论迁都事与吕文靖异议出知饶州秘书丞集贤校理余靖言加罪言者非太平之政坐落职监均州酒税而太子中允馆阁校勘尹洙又言范某义兼师友乞从降黜亦坐贬从信军节度掌书记监郢州酒税此帖皆尹公在郢时所遣问若曰日给外月月有横费家家如之至于收检邠酒候送邓醖合花蛇散和方送上见朋友有救防之义而惟君子乐道为能尽之也其后公镇邓尹公再贬监均州酒税舆疾来邓以存没托公则公之于尹公可谓生死不易其谅矣然杨洪二公跋语以第二帖是自均来南阳时且有不须与众云云之戒今帖中乃无此语然以动止休佳及报他贫且安也等言证之则非疾时矣恐此跋非此帖也前衔缝有王厚之顺伯隂文十六字印知为顺伯所藏顺伯临川王和父之孙好古博物为中兴第一徽文公与之友善集中载其书问可考也田元均讳况盖諡宣简云　东阳后学栁贯谨识尹公自谓与范公义兼师友而其言谈罕及于性命至尹公处死生之变尤人所难及非知道者不足以与于此盖是时风俗醇厚士大夫不言而躬行未至立名字以相髙此宋三百年极盛之际也伏观范公遗帖安得不为之抚卷而三叹乎　至正七年春正月甲子后学黄溍敬观景祐四年文正公既以言吕夷简出知饶州尹公师鲁亦贬监郢州酒税庆歴四年尹为泾原经畧以争城水洛事为董士防所讼再贬均州监税时文正公在政府也逾年公出知邠州又改邓州此二帖盖在邓与尹者夫以尹公之贤文正公于其生也通以书而尽其慰问之诚欧阳公又于其没也为之铭以致其痛惜之意好贤乐善固如是哉至元四年后戊寅十有一月望后学郑僖书文正公与尹师鲁帖词翰俱不易得名公题跋又】
　　【尽美愚何幸身亲见之　成化辛丑六月廿日髙唐刘魁拜识尹师鲁何如人而克致范文正公之敬爱若是耶余尝考之师鲁以静退为乐以古文矫俗其行髙学古可知巳及观文正黜知饶州师鲁请同降黜其臣节友谊又可知己宜其为文正之所敬爱帖简往还契之若金兰而友之若兄弟也噫观文正遗翰留芳千载一日师鲁之名得与同垂不朽亦何幸哉　成化辛丑秋八月八日句曲戴仁敬题宋盛时有西夏之扰范公与师鲁合谋戮力以抗之相得甚深盖以道义事功为友者也此二帖公与师鲁者其一已刻于文正尺牍中寛尝阅之何幸今日复获见此真迹哉然二帖不藏于尹氏顾归于文正子孙则其后世之盛衰亦可知矣　乡后学吴寛谨书范文正公与尹师鲁舍人二劄盖家人寒暄语耳未防而为师鲁经纪身后志其遗行至今为士林所称则君臣父子朋友之道此实基之故不当以书家论也跋者如宋洪文敏迈之博学楼宣献钥杨文节万里明吴文定寛之学行元栁待制贯黄文献溍之词萟汪文节泽民台哈巴哈忠介之死节皆卓然名缙绅与二公风猷节槩固有相感异代者敬为识之攷胡古愚跋称尤楼洪杨尤是文简公袤锡人也以秘监终得諡文简岂贉池脱落时佚之耶　万厯己卯秋日后学王世贞敬书范文正公当有宋全盛之日立功社稷一时诸贤以风义相敦厉方其谪官饶州尹师鲁疏乞从贬两人于贬所书问不絶盖古人于朋友之际其生死不相负如此诚可风也余在都门得公手牍二帧后有前贤诸跋内东阳栁待制以洪文敏杨文节跋中有不须与众云云之戒而今帖中无之遂疑所跋非此帖也余屏居无事反覆谛观见洪杨跋内一云二书一云二纸两二字上画独浓定系三字所改是与众云云诸语必在第三帖中今散佚矣又胡古愚称宋时诸跋尤文简为冠今尤跋无存王元美称有汪文节泽民台哈巴哈忠介二跋卷中亦未之见岂与第三帖同被割裂耶歴观诸贤题识本末粲然定非舛误至于书法挺劲秀特肖其为人诸公论之已详不复赘云　江邨髙士竒】
　　宋苏文忠公送安国教授诗【纸本小行书】
　　别君二十嵗坐失两鬓青吾道虽艰难斯文终典刑屡作退飞鹢羞看干死萤一落戎马间五见霜叶零夜谈空説劒春梦犹横经新科复旧贯童子方乞灵须烦凌云手去作入蜀星苍苔髙联室古柏文翁庭初闻编简香始觉锋镝腥岷峨有雏鳯梧竹养修翎鸣呼应嶰律飞舞集虞廷吾侪便归老亦足慰余龄送家安国教授成都
　　【黄太史有言东坡居士立朝而意在东山合观所赋郭熙平逺则有声句中可以想见惟公之生眉山草木衣被声光盛矣况家氏之才子兼资文武著绩缙绅伟然于元祐碑中盖其筮仕之初已文忠印正则知公之所以范模后进与家氏之所以步趋前修有以増岷峨之髙浚锦水之清矣三复敬叹乃书　至元辛巳秋分石磵陈宗】
　　宋米南宫书诸体诗卷【蜀素本织就乌丝栏髙八寸长八尺行书共五百五十六字诗体具备有御府钤印李西厓印项子京收藏图记吴廷等印引首宋笺上董文敏题云増城嗜书又好米南宫书余在长安得蜀素摹本尝与増城言米书无第二但恨真迹不可得耳凡二十余年竟为増城有亦是聚于所好今方置棐几日夕临池米公且有卫夫人之泣余亦不胜其妬也　董其昌题】
　　拟古
　　青松劲挺姿凌霄耻屈盘种种出枝叶牵连上松端秋光起绛烟旖旎云锦殷不羞不自立舒光射丸丸柏见吐子效鹤疑缩颈还青松本无华安得保嵗寒鹤年夀齐羽介所托殊种种是灵物相得忘形
　　躯鹤有冲霄心厌曳尾居以竹两附口相将上云衢报汝慎勿语一语堕泥涂
　　吴江垂虹亭作
　　断云一片洞庭防玉破鲈鱼金破柑好作新诗寄桑苎垂虹秋色满东南　泛泛五湖霜气清漫漫不辨水天形何须织女支机石且戏嫦娥称客星【时为湖州之行】
　　入境寄集贤林舍人
　　扬帆载月逺相过佳气防防听诵歌路不拾遗知政肃野多滞穂是时和天分秋暑资吟兴晴献溪山入醉哦便捉蟾蜍共研墨防牋书尽剪江波
　　重九防郡楼
　　山清气爽九秋天黄菊红茱满泛船千里结言宁有后羣贤毕至猥居前杜郎闲客今焉是谢守风流古所传独把秋英缘底事老来情味向诗偏
　　和林公岘山之作
　　皎皎中天月团团径千里震泽乃一水所占已过二娑罗即岘山谬云形大地地惟东吴偏山水古佳丽中有皎皎人琼衣玉为饵位虽列仙长学与千年对幽操久独处迢迢愿招类金带秋威歘逐云樯至朝隮舆驭飚暮返光浮袂云盲有风驱蟾餮有刀利亭亭太隂宫无乃瞻星气兴深夷险一理洞轩裳伪纷纷夸俗劳坦坦忘懐易浩浩我将行蠢蠢须公起
　　送王涣之彦舟
　　集英春殿鸣梢歇神武天临光下彻鸿胪初唱第一声白面王郎年十八神武乐育天下造不使敲枰使传道衣锦东南第一州棘壁湖山两清照襄阳野老渔竿客不爱纷华爱泉石相逢不约约无逆舆握古书同岸帻淫朋嬖党初相慕濯发洒心求易虑翩翩辽鹤云中侣土苴尫防那一顾迩来器业何深至湛湛具区无底沚可怜一防终不易枉驾殷勤寻漫仕漫仕平生四方走多与英才并肩肘少有俳辞能骂老学防夷漫存口一官聊具三径资取舍殊涂莫回首
　　元祐戊辰九月廿三日溪堂米黻记
　　【庆歴甲申嵗东川造蜀素一卷藏余家者二十年今既装褫将属诸善书题其首时熈宁元年戊申三月丙子吴郡记邵希子中熙宁八年四月十四日与东海徐道渊成都闾丘公显同赴子中邵氏东园之招观此数遍　晋陵胡完夫题米元章此卷如狮子捉象以全力赴之当为生平合作余先得摹本刻之鸿堂帖甲辰五月新都吴太学携真迹至西湖遂以诸名迹易之时徐茂吴方诣吴观书画知予得此卷叹曰已探骊龙珠余皆长物矣吴太学书画船为之减色然复自寛曰米家书得所归太学名廷尚有右军官奴帖真本董其昌题万歴乙卯长至日海昌陈瓛观　曽孙陈焘珍玩以上书素上襄阳公在当代爱积晋唐法书种种必自临搨务】
　　【求逼真时以真迹溷出惑人目或被人指摘相与发笑然亦自试其艺之精抑试人之知如此所以名书于宋与蔡苏黄为四大家后之人恶敢议其劣亦不容谀其优矣汪君宗道持其所书杂诗织行绫卷索题佛头上岂可作罪过但以苏长公论其清雄絶俗之文超妙入神之字今于此卷见之因掇以塞其请云　正徳改元八月下浣后学沈周南宫帖予见数本每见未尝无所得此藏汪宗道家尤为精粹余作有意学米安得常对面也临别漫志于尾唐宋书苑大家不过数辈宗道皆能致之欧阳公谓物长聚于所好信哉　祝允明书嘉靖丁巳十月长洲文徴明观蜀素一卷乃庆歴四年甲申东川所造东园邵子中藏于家廿余年至熙宁元年戊申装褫成卷先记其尾虚其首以将属诸善书者庆歴至熙宁二十余年矣至熙宁八年乙卯胡完夫徐道渊闾丘公显观于子中家展转数遍亦题其尾尚其素也至元祐三年戊辰始为米溪堂书熙宁至元祐又防二十余年矣子中完夫诸公爱其素如此不知诸公及见溪堂之词翰否乎余自嘉靖三十二年癸丑得见于长安友人家倾囊以购之余素爱米书见者不下廿卷此卷五百五十六字诗体具备墨妙入神真秘玩也且自庆歴至今五百二十余年矣完好如故又为沈石田祝枝山文衡山三先生所赏鉴尤为可寳余每以此卷自随一日过吴中谒文衡山先生独不携此适有覆舟之厄先生曰米书在否曰否先生曰岂无神物呵防至此耶嘉靖四十年辛酉闰五月研山居士顾从义北上舟次南阳闸展卷谨志小楷书右米书盖以老法用秃笔者遒古可爱　甲辰闰九月九日王衡题于春水船崇祯七年嵗在癸酉子月申甫计偕入都门再观于东华门邸中一似米老重观研山第无玉蟾蜍泪滴之恨　董其昌识时年七十九嵗蜀缣织素乌丝界米颠书迈欧虞派出入魏晋醖天真风樯阵马絶痛快想昔秋登海岱楼笔势江波各澎湃清雄超妙气凌云一洗胸襟顽与隘熙宁造练元祐书年经六百未尘壊狮子捉象喻笔力疑有骊龙防神怪频歴沧桑兵燹余防逢七夕邻家晒五百五十六字强一一琳琅等金薤我学青松保嵗寒汉隂抱瓮忘机械见兹顿令心爱慕似于吾道有微疥欲从碧落游帝宸鹤羽冲霄谁可铩一官未挂洞庭防月夜闲堦了诗债　江邨髙士竒】
　　宋米元晖云山得意卷【纸本髙八寸长六尺纸凡三接墨钩细云满纸浮动山势迤隐显出没林木萧疎屋宇虚旷山顶浮图用墨防成畧不经意左方有休堂图书吴廷用卿藏印跋计十三行一百二十六字字之精妙亦是得意书云】
　　绍兴乙卯初夏十九日自溧阳来游苕川忽见此卷于李振叔家实余儿戏得意作也世人知余喜画竞欲得之尠有晓余所以为画者非具顶门上慧眼者不足以识不可以古今画家者流画求之老境于世海中一毛发事泊然无着染每静室僧趺忘懐万虑与碧虚寥廓同其流荡焚生事折腰为米大非得已此卷慎勿与人
　　【元章早年涉学既多晚廼则法钟王此元祐初作也风神萧散所谓天成者非世间墨工椠人之可髣髴伯玉出以相示因书其后　绍兴壬午中冬晦平丘曽觌纯父云山烟树总糢糊此是南宫鹘突图自笑顶门无慧眼临窻墨迹淡如无米老此图初藏于苕川李振叔后入严尚书府今宫保闵公得之盖严与李同郡而宫保为尚书外孙流传有自而收蓄得所此老亦无所恨矣　治癸亥九月既望长洲吴寛书米元晖画自负出王右丞之上观其晚年墨戏真淘洗宋时院体而以造化为师盖吾家北苑之嫡也此卷亦其得意笔后曽氏跋以为元章误矣董其昌题曹周翰出示大父公所藏米卷予虽不知画观其云山烟树走笔而成萦纡蓊郁之致超然脱去蹊径知为真迹无疑也展卷至后题辄语周翰此元晖笔耳曽跋盖元章他书好事者装池误缀其后吴匏庵先生未暇深考因定为元章予既凭笔迹臆断其非又按本传及蔡肇所撰墓志卒之嵗为阙　其年仅四十有九距绍兴乙卯凡三十阙年矣元晖夀至八十余与所云老境者适相合夫笔墨之辨世已不能知独恃嵗月可据而乃失之于匏翁则题识可弗慎欤或曰此题似非出于吴予谓吴本不工鉴别真赝安可知而跋语则未必伪作周翰试更攷之　戊戌秋七月十二日娄孟坚题右匏庵跋中所云严尚书者名震直字子敏元时人洪武初官工部尚书有优诏旌之休堂其印章也闵宫保者名珪字朝英明天顺进士官刑部尚书諡庄懿公俱湖州乌程人计此流传吴越间自宋绍兴迄今防五百余年未尝磨漶亦翰墨之幸矣宜珍袭何如　康熈二十年嵗次辛酉仲秋八月望日江上外史笪重光识按米元章付窦先生十纸説有余年五十始用此纸又跋谢太傅一帖云余生辛卯今太嵗辛巳跋右军快雪帖云绍圣丁酉海岱楼又吾润北固海岳庵有残缺旧南宫所自冩像子元晖题赞亦非盛年之状余见曽肇所作襄阳墓志草藁盖无享年四十有九之説观此则娄跋未为确据记此以俟博雅者论定云　江上逸光五洲烟雨图其中为昔时好事者割去数段缀后跋一二希图获利遂使前贤翰墨有不全之憾此卷犹系完璧故应珍惜勿落书估中毒手狡狯同于五洲图也仆于夏初宿八公洞僧舍索得友人所藏米元晖五洲烟雨图卷即携上五洲翠岩禅室是日冒雨山中云气喷薄变幻堪与画图相质证卷尾有牟献跋云此元晖绍兴辛亥避江淮兵时所作视予所藏此卷乃绍兴乙卯年自跋按彼画于绍兴元年此跋乃绍兴五年相去五载而云见之苕溪李振叔家则此卷亦或数载前所作犹是北宋时物未可知也只五洲卷纸矮仅三寸许后少元晖自题识而此卷经营惨淡更为神化其深厚处与董源未易伯仲真襄阳戏墨中第一品也非洞知画理者孰能辨之毋怪当时自为矜许乃尔闻沈啓南先生云年至七十始得见米迹余复何幸得此传其潇湘烟雨与海岳庵卷好事者购之价至五六百金叹未曽获睹今不知流转何处矣　重光记山雨山云断又遮溪前溪后防人家江乡湖曲多相似树霭林烟认米家　潇湘烟水渺无波京口云山晓暮多细雨斜风无限好谁将艇子着渔簑康熙庚午秋八月廿又六日冷雨复晴新得木作供洗研试小华墨题此　抱瓮翁髙士竒】
　　宋李龙眠华严变相卷【纸本髙尺许长二丈二尺淡设色人物长六寸其上各以楷书标识名目诸天八部龙神之状庄严端肃对之起敬宜乎诸贤之寳重也向为内府所藏后入元周公谨家有藏印数方檇李项氏鉴赏诸印覃纸前一题四短行乃宋后湖居士丹阳苏庠养正书字亦古雅得一瞻礼此生之幸也龙眠居士画华严变相岂独笔力超逸然此公性理皆通诚可叹服也　庠谨书龙眠居士宿慧通亲覩华严法界观手画毘卢妙相好灵知所现非幻作诸大勇识以次来衣冠璎珞严饰具乃至诸天诸大天福徳贵神八部等威慈并承佛恩力各随因地见形势我思法云顶中寳紫金光聚超众地一毛空中一切见半月满月诸寳王香云鬘云宫殿云重重单复互含摄悲愍众生故在世令我愚蒙得瞻仰顾如童真法王子弹指开门入寳阁普礼普赞尽未来与佛长住金刚定　邵庵道人虞集生赞】
　　宋李龙眠设色莲社图【绢本立轴髙二尺七寸濶一尺五寸五分宣和御笔标题李公麟莲社图六字上有双龙宣和二玺下有政和长方玺每人上以金书题名下有文待诏小楷书李元中记一篇文不録后署明嘉靖丙午正月既望文徴明书时年七十有七○又小楷二行云按晁补之鸡肋集亦有莲社记其所称人物与此微有不同览者当更详之予家向藏元顔秋月所写莲社图髙头卷纸本人物长六七寸全用水墨位置虽法伯时而山林树石淋漓之势另有一种天趣欵题树杪顔辉二字放逸不羁印文可寸许文字漫灭今复见是轴益知笔墨具有渊源李之精严顔之疎逸正如李广程不识之用兵不妨各极其长耳逺慕庐山十八贤松间引水种池莲谢公心乱渊明醉尽托龙眠绘事传　白描横卷昔曽看勾粉涂丹见更难况有宣和旧题识嫩黄宫锦裹香檀江邨髙士竒题】
　　宋司马端衡米元晖诗意卷【题字大如钱每幅有宋文房等钤印】潺潺石涧溜【五字题于画首后端衡诗云】峰回石路转足可娱观听其中如有屋便是醉翁亭
　　山稠隘石泉【五字题于画首后元晖诗云】密密万重山一派哀湍泻此志入瑶琴当有知音者
　　【万顷长江水贴天中有峰峦耸苍緑青霄影蘸白蟾蜍浩浩澄波晃寒渌少陵诗名冠古今一生苦冷飡不足端衡写作无声诗曽与拙堂伴幽独司马君实米元章徳行文彩皆本朝第一等人恨予生晚不及见前辈今观二公墨妙追思终日为之慨然二公非画师何乃精絶至是岂鳯雏骥子其天姿超诣种种自不同乎　痴叟田如鼇书于绍兴十八年九月二十六日端叔集少陵诗句已是可喜又摘其可画者为图得元晖端衡墨妙朝夕展玩其胷中丘壑定自不凡　梦山王珉中玉书绍兴己巳秋九月十有九日金华王与道观于宜春郡斋少陵诗句超逸絶尘非后人可及二公墨妙洒落不羣非碌碌者能办亦可谓三絶也　汾阳愚叟富元衡获覩于富郡斋后有宋景濂王百谷董宰跋皆精妙】
　　宋米元晖五洲烟雨卷【纸本髙三寸长丈余跋髙七寸宋笺引首董文敏题本身无欵识隔水上有黄琳美之藏印六方钤记有黄氏淮东书院图籍条印六方数笔元晖水墨痕眼前歴歴五洲邨云山烟树糢糊里魂梦经行古石门　海陵尧岳晓窻白发战西风一笑青云往事空惟有南山是知己相逢多在画图中　汾亭石岩山林佳处屡幽寻画卷重披意更深莫讶行人少归迹白云纵出亦何心　汝南赵仲仁雨过郊原曙色分乱山元气碧氤氲白云满案从舒卷谁道不堪持寄君　京口俞希鲁羣山出没白云中烟树参差淡又浓笔意无穷看不厌天邉更有两三峰　南徐朱文瑛山势西来万马奔泯江一道泻乾坤扁舟更得长风便我欲东游看海门　南宫磻青山如游龙云气常隐见下有东逝波奔腾疾于箭水流既不返白云无定姿悠悠山中人耿耿令我思　顾观元晖翰墨妙天下褏卷沅湘世所传百折江从银汉落万重山作翠屏连渔邨屋傍云中树春水帆移天上船我亦久成书画癖问君欲假笔如椽杨遵鹘突烟树外水逺山更长天地有如许扁舟何处藏胡为小游戏尚欲继阿章当时水贼繁不见此夜光百年乃亡恙懐袖行可将我亦流落者此况惯所尝谁写岷峨雪坐我于其旁　此元晖绍兴辛亥避江淮兵时所作今归之韩竹坡多难余生览之凄然因题其后山谷诗教字元晖继阿章故云　陵阳牟献之　鹘突亦画家品目坐对晴窻忆壮游参差烟树五湖秋白云流水知多少不见防夷一叶舟　三吴张泽之米虎儿居京口目想楚山逺天长云与潇湘絶类当时有潇湘白云卷海岳庵图卷与此五洲图并墨戏之烜赫有名者此卷独不用本家笔皴染用吾家北苑法尤可寳也本黄美之所藏收藏赏鉴为】一【时最　董其昌观因题】
　　宋徽宗文杏水鳬【纸本细勾设色长二尺八寸濶一尺二寸立轴上有癸亥朱文大连章及
　　御书之寳】
　　宋赵大年荷乡清夏图【绢本立轴长四尺五寸濶二尺三寸余】宋马和之照水图【绢本立轴长二尺六寸濶一尺四寸余有赵氏仲时杨氏家藏等印】宋牟益捣衣图卷【纸本髙七寸长一丈四尺余纸凡六接画后有董良史书惠连捣衣诗八行小楷精工赘以董氏适适堂竒迹方印书帷寳绘鼎印董史秘貦洪都董史章等四印前后凡三见徳新自跋二次又有集句诗一首字画闲雅用意周致卷中人物学周昉其运笔秀劲絶类伯时全用水墨夜色迷离得诗中夕隂宵月之意首作园菊三丛莎鸡草虫翔集其上庭前槐叶萧疎摇落寒螀飞鸣旁有回栏曲槛其中饰容招携者共得六人栏外二人徐行庭际云鬟簪玉翩然而来二侍史各持文绮随其后又绕栏而行者二人相倚缓步佩玉璆然前导二人各秉一烛复有髙栏长楹湘帘画障一人端坐监视羣姝绮制古拙非世俗恒见者一于灯下铺熨一持盥水侍右二人执杵而捣砧声歇续其停杵挥汗而匀髩者所谓微芳起两袖也一人踞牀裁素一人俯按一人盘膝缝纫又三人执纨素而来余或凭肩熟视或屏后半窥最后一牀不施屏扆一人右手举尺左手执带一人欹坐旁观一人捧盘盘中叠置成衣一人啓箧将有所韫共三十二人各具凄凉怨慕之意画中有诗良不诬也】
　　谢惠连捣衣诗
　　衡纪无淹度晷运倐如催白露滋园菊秋风落庭槐肃肃莎鸡羽烈烈寒螀啼夕隂结空幕宵月皓中闺美人戒裳服端饰相招携簪玉出北房鸣金步南阶栏髙砧响发楹长杵声哀微芳起两袖轻汗染双题纨素既已成君子行未归裁用笥中刀缝为万里衣盈箧自余手幽缄候君开腰带准畴昔不知今是非良史书
　　【右谢惠连捣衣诗五言十二韵曲尽闺闱婉娈动息矉伸之态意韵万千妙在言外咏叹不已因取周昉美人稍加位置画为横卷思短笔拙虽不足以形容谢诗妙处若曰摹章写句亦自谓得其彷佛顾年逾耳顺之三疲弊精神尚尔儿戏良可悯矣志之所好自忘其劳不知视苦身疾作务积而不能用与夫夜以继日思虑善否者其为乐果何如得失果恶乎在寓目者毋徒议笔墨之工拙试与共商之　嘉熙庚子良月既望蜀客牟益徳新书戊戌春寓番昜安国僧舍尝作此图积日月而后成虽不自以为竒念为之勤非知音不妄出后二年携至豫章遂归连帅文昌吴阙是嵗秋馆于东湖董良史圃中复为此纸视前増人十树四砧杵之上又加屋焉始题数语于后聊披阅以自娱良史既见有欲得之色而不言仆曰子欲之乎曰是所愿而不敢请仆曰子以我为难乎嬉戏鄙事取之于己而不竭者于朋友又何难遂举以遗之良史好古博雅藏书万卷古玩名帖罗列几格乃欲以此图错置其间犹肆筵设席水陆毕陈而山肴野蔌尚所不弃窃喜小道独有所偶于是载书虫声日夜感衣裘山谷铁马追风塞草秋东坡黙黙此时谁会得荆公画成应遣一生愁司马公右集句一首　间中隙月漏微光凉声入衣早银汉回碧波白露下秋草深闺美人思流年感此防防那得眠鸣环缓步踏幽影画栏斜倚双婵娟鹤闗音信经年絶带绾同心向谁説并刀阙　制寒衣数尺纎书泪成血良工善得诗家情笔端描写逾丹青至今流落在人手展翫尤为人所称嗟哉男儿有身当报国共期百嵗全阙　功成名就欢相逢莫为捣衣空叹息　曽鼎佳人何事捣寒衣和泪裁缝欲寄谁惆怅愁随霜叶坠丁东声杂草蛩悲九秋风露难成梦万里闗山有所思一段闲情谁解得凄凉都付画兼诗唐王右丞能诗善画东坡谓其诗中有画画中有诗然而世不多见惟辋川图阳闗图有之千百年来士大夫学诗画者多仿其意惜乎知此者不知彼知彼者不知此得于此者失于彼得于彼者失于此求其兼美者百不得一二吁此无他能得诗画三昧者乃可与言也今观牟祈徳新所绘捣衣图盖摹江左谢惠连诗意其风檐月席烟露草虫之情闺房簮珥之态皆含蓄在图内非特描写形容以为工者真所谓画中有诗者也使小谢复生而见之必赏其能为之传神云内弟子昌自其聂氏故居携归城东别馆盖藏其家已三世矣后人宜寳之　黄榘予平生爱古人画追忆先人所藏燬于壬辰之变可痛惜哉兵定之后予思有以述前志又值困顿之余弗尽如愿虽间得二三殊无絶笔独此卷得之豫章夏氏之三友堂前太守曹公仲修尝抚卷翫叹而谓余曰慎勿视其简淡而轻弃焉画史尤工于诗文者也观其摹章写句曲尽幽闺情态亦已至矣想当下笔之初心融神会用意岂浅浅哉时洪武初元中秋日良识履道藏其父仲善所跋捣衣图未书于卷而谪居】
　　【辽东履道珍藏不敢失坠余在泮求为书之余嘉其志故特书于卷后若履道可谓知所爱矣　洪武辛未夏黄庆书妙画又善文自王右丞苏内翰来寥寥矣此牟祈画有识语甚佳其人大宋一竒士无大名位为可惜此画则王苏不如矣是可寳也视公麟七月图比此可髣髴哉可髣髴哉　搢绅书池塘春水已生鱼门外飞花防石渠惆怅近来无过雁一帘香雨捣衣图　奉议大夫兵部郎中庐陵习韶书落叶萧萧风露凉深闺感此捣衣裳三邉梦断云连海双杵敲残月满牀声杂虫秋惨切愁随更漏夜添长缝成不怕闗山阻惆怅凭谁逺寄将右捣衣图一卷乃牟徳新所画曲尽闺房簪珥之态皆妙絶一时信名笔也昔藏于城南聂履道之家当时以为至寳至其子子昌与益勤善乃以此卷赠之暇日俾余题识予观此图妙在意外固不容论而又复覩诸先生之雄文钜篇播之咏歌发挥之至矣奚用赘辞因其请之数固不容黙喙而已也遂拾陈腐执笔惶悚所谓持布鼓过雷门正谓此也　时永乐廿年龙集壬寅秋七月中元日后学秀峰张峻识并书玉铺皎月移秋隂老槐叶脱孤螀吟闲庭露冷夜凉入美人相对鸣秋砧宫眉倒晕出新様晚籹閙扫横珠簪风露索响寂歴双杵宛中宫商音暗泉石窦听决决金戈铁马来骎骎愁多力少断复续可怜惊起双栖禽摒当次第入筐箧钩縚绵密亲缝絍灯光香灺黯无语罗屏斜展檐栊深小谢诗篇老牟画等闲写出璇闺心腾声传寳自南宋年将五百留至今春窻日嫩一披卷怳如秋夜天横参幽噫怨乱百感作移人那减雍门琴幸我心无不平事否则懭悢添胷襟团窠细锦密包裹对客夸比双南金　辛未春日竹窻高士竒题】
　　宋赵千里荷亭销夏图【绢本立轴长五尺濶二尺七寸五分金碧山水中作草亭环以藕花前有髙阁栏槛疎豁与亭相望阁后山峰竦峙云表红楼碧树掩映蔽亏宛然长夏景色亭中坐者有二人童子将茗自后出阁内一人与老僧奕一人执羽扇傍坐囘顾一人乂手拱立其后若相语然波面两舟一舟稍大舟内三人前者持渔具其后者持楫有稚子戏其侧舟之小者一人皷枻而来茂林髙栁隂翳山麓防杖负笈往来其间者凡三人皆曲尽其态实千里杰作元胡廷晖有摹本在江南人家予曽见之不及此多也】
　　五代黄筌翠竹图【绢本立轴长五尺五寸濶二尺六寸右下有内府钤印黄筌以写生擅名其笔墨流传于世者皆花卉虫鸟而画竹为少此幅作钜竹四竿拔地而起有翻风凌云之势旁作新笋大小三本掀泥迸石香苞怒生所谓蜩腹虵跗之时已具节叶者也息斋之真东坡之妙兼而有之】
　　宋李永桃花三兔图卷【绢本髙八寸余长二尺三寸前有天歴之寳】李永【二字小楷书在左角下有陇西郡记一方营丘深得忘归趣直向崔徐妙处防三窟为谋太狂狡思量夷甫谩清谈　明昌乙卯正月廿六日磐谿隐士题宫华簌簌宫庭暮东风瑚蝶飞无数褐衣老颖眼迷离独卧华隂戏双兔八月燕山沙草枯栁林鹰犬醉相呼明昌天歴须臾事空对桃花看画图海雪居士题春入轻风緑尚斑二雏相倚思安闲画师想亦便丘壑貌出长林丰草间　抑庵絶怜雌兔眼迷离芳草春眠对两儿谁道姮娥能作伴广寒孤宿已多时　槎轩玉杵无声桂宫冷老蟾夜泣余孤影霜不自脱尘胎一堕白云双目炯龙沙废苑草如烟故物金源二百年令人追忆当时事双兔花隂傍母眠东山樵者不从东郭困韩卢亦任田中笑守株千载独传毛颖传常留姓字与人呼　李营丘笔力絶髙而冩生更少观尺素间具见动植之态宜前贤之乐为题咏也展玩久之率尔续貂庶得附骥云　长洲张鳯翼玉兔将雏下广寒画师名手借毫端嫦娥杵就长生药乞与人间一两丸　李营丘以画山水擅名为宋画院第一出其余技时作写生便觉风神髙逸非李迪诸人所得齐驱也前代名流篇咏奕奕故知真赏之士不妄许可　太原王穉登】
　　宋夏禹玉山水卷【绢本髙七寸七分长一丈六尺三寸末尾着细楷书臣夏珪画四字共十二景每景题字皆理宗御笔有双龙小玺内府大玺前后钤缝宋印三方元印五方绢素精坚完好笔墨闲雅位置清旷为所见第一】
　　江皋玩游　　汀洲静钓　　晴市炊烟
　　清江写望　　茂林佳趣　　梯空烟寺
　　灵岩对奕　　竒峰孕秀　　遥山书雁
　　烟邨归渡　　渔笛清幽　　烟堤晚泊
　　【禹玉居钱塘蚤嵗专工人物次及山水笔法苍古墨气明润防染岚烟恍若欲雨树石浓淡遐迩分明盖画院中之首选也惟雪景更师范寛自李唐之后艺林可当独步矣在当时郑重况今代乎严陵邵亯贞识右南宋夏珪禹玉画一卷禹玉钱唐人宁宗朝为】
　　【待诏赐金带盖画人物山水笔法苍老墨气淋漓髙低醖酿逺近浓淡不繁而意足更有不穷之趣院中画山水者自李唐以来无出其右真竒作也此卷乃经进之画其欵书臣其上各题皆有双龙小印当是理宗之笔可为妙品矣宜寳藏之　嘉靖壬戌仲春之望王谷祥夏珪师李唐更加简率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳　天啓丁卯六月董其昌题】
　　宋马麟蝶戏长春袖卷【纸本髙五寸余连跋长四尺五寸设色月季花一枝彩蝶回旋其上右方楷书蝶戏长春四字左方马麟二字细楷书蝶恋花枝久亲王墨未干春光常在画不似旧时看　停扇观飞蝶徐行似惜春芳容虽入画终不犯沙尘　河东张愚美质竒葩足并称聨翩蛱蝶不胜情若教飞入湘花里非是娥皇即女英　麟溪八十翁题于武林寓舍八分书春日花开御苑西芳丛曽许蝶双栖画图写出东风意留得亲王彩笔题　缓步昭阳东殿头翠衣纨扇最风流梦中曽识羊车路笑逐飞飞蛱蝶游防稽杨维贤熈熈春暖日初长内苑名葩艳簇妆何处飞来双粉蝶翩然花上戏春光　翩翻蛱蝶忽交飞纨扇停挥蝶不疑缣素秖缘传吮墨内庭淑徳后人知北山樵者花开上苑得长春天近能沾雨露新蛱蝶相随双恋恋爱渠顔色往来频　深宫新试薄罗衣独立瑶阶扇不挥细看无知两蝴蝶春来犹自得双飞古虞俞常蝶舞花开淑景长侍臣染翰岂寻常谁知事去人犹叹不是梧桐集鳯凰　宣和花月乐当年玉貌多于彩笔传何似汉宫辞辇者温温令徳照青编钱唐皇甫暕蝶戏长春图乃院人马逺子名麟者所画美人扑蝶图笔势圆劲意非李伯时不能到二画皆絶品也旧时曽在宫掖故其间有上兄永阳王及杨妹子之字题者专指祐陵以为言则恐未然也　翰林学士宋濂题马贲以画为宣和待诏至兴祖亦以画为绍兴待诏其二子公显世荣又皆待诏于画院世荣生逵与逺画山水人物花果禽鸟精妙称为絶品逺待诏光宁两朝院中称为独步麟乃逺之子也马氏之画相传数世其黙契神防而若天成者岂他可及哉然麟不逮父而逺爱之多以己画得意者题作马麟故麟声亦张而得为只候此幅麟自为者也若美人图气韵闲逸则若贾师古之笔师古学伯时绍兴画院只候宋学士谓二画旧尝在宫掖其信然矣　庐山陈继】
　　宋僧梵隆十六罗汉渡水图【绢本髙六寸六分长七尺七寸水墨画首尾钤记元人印共三方凡三处僧梵隆字茂宗居吴兴之菁山善画山水人物髙宗雅爱之因得名于时此卷乃茂宗笔观其经营位置作罗汉渡水状者或扶或倚深则厉浅则掲囘视顾盼无不毕备此茂宗之所以过于人者予甚羡之　吴兴钱选舜举书已渡未渡皆得渡菩萨现前开正路同登彼岸免沈沦牢把脚跟须进步　蜀庸居叟冯恪为説偈言无学为学得自由十方刹土遍遨游观空想已明心竟过水还应湿脚不曽向灵山承佛説更为苦海度人舟世间胜地堪留迹虎龙蛇絶外忧嵗在戊寅冬十月下澣白云堂如兰拜赞行可所藏渡水罗汉图盖宋茂宗隆公笔也朝野名公赞之如右灵石山主复为説偈十六应真同住世中流揭厉诱迷俦灵山记莂无余事游戏神通卒未休　洪武壬子秋七月七日如玘梵隆罗汉余曽见之于王元美先生家此卷又再见于遂林上人山寮笔法解脱设布竒险真贯休劲敌也余尝题渡海罗汉云世外之人岂有风波示相宰官公无渡河　陈继儒题】
　　宋僧温日观葡萄卷【纸本髙八寸余长三尺作葡萄一枝于卷中前后俱题以诗有知归
　　子印】
　　举世只知嗟逝水无人微解悟空花此一聨乃大唐贯休禅师之佳句皇宋温日观为书之为后人防励之端仍为写龙须于后癸巳年三月三日扁舟至天佛院晴窻晚兴有见副堂寳之【共八行后又题云】纸长宜以好诗书之为后之名胜笑览　明月清风宗炳社夕阳秋色庾公楼修心未到无心地万种千般逐水流【吴绡蜀茧笔底墨云飞一片防防秋腴收得骊龙颔下珠　兴来一扫惜处有时悭似寳露叶萧条防度西风吹不凋　减字木兰花　山阳曽寅孙奉题昔年添竹延秋蔓露叶离披马乳寒今日天涯忽开卷还如架底夜凉看　一片秋云江上影老禅收拾入葡萄小窻剰着诗为伴不博凉州意自髙鄱阳仲舆叶衡题就借日观韵奉题　上饶程鳯飞　老僧妙墨遍中州好事携将万里游要识色空同不朽龙须马乳等浮沤日观墨葡萄　浓淡累累半幅披却疑月架影参差凭君问取乗槎使还似宛西旧折枝　蜀益川张应梦敬题至正壬辰维夏书于云间寓舍敬题日观手卷后　明瑞　墨浪黏天泼一枝累累数颗缀云衣南风吹到燕山外带得幽香巢底归辛卯温日观华亭人寓西湖玛瑙寺写蒲萄如破袈裟赵松雪极重之书法师杨凝式晚年专修净土道乃髙卓不独书胜画也崇祯壬申五月十六日题于佘山顽仙庐同观者王景晖　眉道人陈继儒露叶氷丸墨沈和恍从架底看悬萝若将橘柚芬芳比还让蒲萄津液多　梁使徐君房魏使陈昭各言方物昭问君房葡萄何如橘柚答曰津液竒胜芬芳减之余谓葡萄之佳者亦未易优劣耳庚午七月江邨髙士竒题】
　　宋郑所南墨竹卷【纸本髙三寸长四尺诗欵在卷中错杂于竿叶之间頽毫焦墨笔法苍老若不经意真逸品也先生为宋宿儒入元髙隐盖信国之俦也】
　　清晓清风吹过后露出青青一罅天一似推篷偷看见竹林半抹古苍烟　所南老子
　　【昔与此君曽半面短篷今日试重推叶声冷泻银牀露老鹤防番惊梦囘　蒋堂墨胎之墨死不化固应此君长入画雨里推篷略见来至今风节传天下　遂昌郑元祐郑老宁非老画师笔端潇洒发天机披图叶叶清人骨似带秋声出翠微　周维新南翁髙卧似渊明不种黄花种竹君挂起北窻长见此苍烟一抹带斜曛　钱良右奉题雅操端如金铁防度凌霜傲雪风前略露烟梢未许人窥全节　藏六翁书淡烟古墨纵横写出此君半面不须日报平安髙节嵗寒曽见　汪遂良须溪刘先生尝题墨竹长卷云摩诃池上龙千年化为疋练横曳烟我见其面何必全诗与画适相类此故为书之　吴江湖南野逸张渊所南翁吾乡老先生也残笔賸墨流落人间为世珍美时或苍烟半抹斜月数竿超出意外姑苏徐君彦用果好事者倾槖赎而表出之当代贤豪浩有题跋余忝幸桑梓之末敢不貂续数语涕泗感激为徐君谢云　丙子八月十六日三山王廷器敬书萧郎絶笔后墨竹不世有间出所南翁独擅无双手虚心抱直节逢人好呈丑横斜三两茎絶胜一千畆想渠欲画时自有神扶肘想渠欲题时自有擘口时或风雷怒宛拟蛟龙吼翁兮惜沦丧百世名不朽半抹古苍烟寂寞嵗愈久具眼今为谁千金买敝帚保爱等性命起敬若父母再拜谢徐君伫望屡翘首横空飞佩翰墨散落人间瞻望清风髙节管中窥见一斑　所南先生贞节之士有夷齐之风书画散落人间政自不少虽片纸不盈数寸或兰或竹必有题咏然其用意深密非髙识韵士岂容易窥见哉余自童稚至壮时得承顔接辞而先生去世防廿载今获观小轴如在其右展卷悬情慨想　甫里陆行直书于壶中天碧云午夏楚山冷白雨六月湘江寒南翁笔底得佳趣萧萧半壁青琅玕　烈哲笔底琅玕入骨清松煤染叶带微馨开窻展玩髙风别人説先生眼自青　仁仲葛夀孙试观所南之墨竹中有深意固不俗未肯全泄造化机露一斑于片幅隐其全体显一罅知此理者机在目能将隐显同一观明月清风皆自足此翁谈亦如然微露一机与人叅举一不以三隅反扣其余蕴终莫宣如悟厥理本一致斯明画竹之意焉　所南郑翁先考之益友也深于学善画兰竹求则不与不求或与一枝半朶片言只字乗兴而作兴尽则止流布人间多矣然大槩用意叵测举其始而不肯要其终谈其粗而不肯言其精将由言者不足以语之耶或知者不言而言者不知耶虽画亦然将由求者不足以与之而吝与之耶不求者或可以与之而固与之耶阙观遗槀不觉感慨敢述数语以叙其本懐云尔识者幸恕其僭　时至元五年嵗次己卯季春朔日鱼门静山周夀阙书于小隐斋竹之与笋盖草木中之殊名亲属一物则根叶茂而坚其茎心空而直其枝背戾而袅其叶玲珑而繁贞而不刚柔而不屈居天下之大端贯四时而不易叶盖得气之本也是故君子爱之壮者谓之竹弱者谓之笋厥譬母子焉少慕长焉言其济人之利溥矣　所南画竹机杼自别虽片楮断轴咸意出尘表此卷写掀篷见竹尤为瑰竒因书竹事短句　洪武五年夏月陆居仁书髙节南翁世所优当时遗墨竟谁收严陵公子多清致留得湘江一段秋按所南名思肖字所南福州人深于学工画墨竹墨兰尝以画墨兰一卷髙可五寸许天真烂漫超出物表题云纯是君子絶无小人此卷仅髙三寸大作竹枝飘瞥离披情景俱异题跋十又四人悉元名士壬辰冬日得之拾遗入手且易颇自喜第铁网瑚中具载诸人题跋尚有所南自制一诗六人跋语是必为狡狯之徒分成两卷不称完璧为深惜耳诸诗悉有佳致详録之左方且为异日合劒张本　是嵗腊月廿又五日严澍书于滋兰室中万顷琅玕压碧云清风幽兴渺无垠当时首肯説不得不意相知有此君　所南翰墨不到处凛然冰雪姿分明图画见何似倚蓬时　樗叟善住要写秋光写不成愁凝苦竹澹烟横叶间尚有湘妃泪滴作江南夜雨声　翠寒孤竹君家元姓墨墨君消息要深防诗人莫作推篷看认取南枝见所南　越来子俞焯我身坐船中竹自在沙洔静观不推篷固已识全体喜来踏破漆桶底小作此君聊戏耳此君彻上彻下防相逢无言只弹指春山车马东风前荒深一脉秋花天百年斯文谁为传欲吊是翁吾亦颠至元二载中春既望吴人陈昱题偶尔推篷聊见竹却非坐井小观天先生多少清】
　　【髙趣不许时人识得全　叔渊空云影外泛孤舟向晓乗风遍十洲蓦地推篷得看见苍烟翠竹弄清秋　至元改元嵗次辛巳闰五月十有九日虚室生白居士王育书于读书精舍薜荔窻南晓烟初破日微红岸竹萧萧弄野风寒翠也从篷底见题诗如对所南翁庚午仲冬舟行石门道中推篷见竹惜不能画聊题所翁卷后　江邨髙士竒归来懒寻水与山病多酒杯终嵗闲小斋劚地种修竹爱此翠色窻扉间湖乡船行亦安宅寒梢蒙蒙覆船碧适情随处成林园郑翁同是天机客是日又题】
　　宋钱进士山居图卷【纸本髙八寸长三尺六寸仿唐人金碧粉云丹树翠岫苍岩真蓬壶风景水面扁舟人物飘飘有凌云之致其用墨设色处虽赵吴兴未之或先也】
　　山居图
　　【江上岚光滴翠微江波浩渺荡晴晖石林霜老丹枫树茆屋云深白板扉镜里一天飞鸟尽槎头三尺钓丝归展图无限沧洲兴愧我黄尘未拂衣纪仪桃源起新徴芝岩亦科税剰水残山无寸遗白云梦断归来地晴窻忽见古画图眼中突兀开仙都圃沧洲宛相似不知尘世皆泥涂芙蓉峰髙金璧海霞掩暎成五色茅堂深开白板扉渔矶隂防青苔石江天镜阔波不惊野树锦列秋无声扁舟载客向何处日暮还寻鸥鹭盟如此髙情复谁有烟云空落丹青手卷图三叹意茫然凄风飒飒生林薮　纪堂】
　　宋钱进士秋江待渡图卷【纸本髙八寸长三尺余亦用金碧笔意沈着】山色空蒙翠欲流长江清澈一天秋茅茨落日寒烟外久立行人待渡舟　　吴兴钱选舜举画并题【暝色生津树船开莫放迟白头何处客沙上立多时　慈谿陈恭乌丝四行作八分书芙蓉插天金陆离白波倒影揺参差江南西风渡船小山下落日行人迟枫林遥起汉阳思茆屋久负沧洲期渔竿老我底须老归待白发归何时会稽胡惟仁四山囘合暝云多嫋嫋秋风吹白波犹有江头未归客荒凉落日奈愁何　蛟川朱庸青山植圭璧崇崖耀金紫澄江静无波明霞烂如绮归人望茅茨独立江之涘杖挐来何迟暮色已如此岂不念安居无乃天所俾薄田入防何科差殊未已懐哉鹿门翁足不履城市　胡敦山路幽深日易西有人持盖欲何之眼前渺渺秋江濶隔岸扁舟发棹迟　倪可与野日欲低江树寒洪涛卷风吹白菅鱼龙掀舞小舟逺行人目断东南山东南自是神仙窟紫翠含辉冻山骨璚华瑶草长阑干翠羽金衣共飘忽土囊深处开白扉溪流照席寒光微正宜八月粳稻熟岂可一防埃尘飞少待夜凉风浪急五色防霞团晓色从容归去主云林歌激青防卧磐石　至正二十六年冬十二月既望乌斯道题江上青山如一发宛转林峦翠光滑防家茅屋未开门野渡扁舟迟明发萧萧木叶动秋飔隔江有人歌竹枝江天空濶波浪恶也应待渡来多时正如独客螺江上身作孤云心浩荡拟从双阙觐清光路梗蓬莱不能往倪君置我白玉壶篝灯促迫题画图眼中见此三叹息却忆榕窻闻鹧鸪　予自闽浮海为阻风还抵四明倪君有助出示此卷索予陪春草先生同赋因得以寓其意焉　临安刘中神仙洞府何清寒芝兰长处无茅菅灿烂烟霞隔风雨四明遥映天台山沧波隐现潜龙窟六鼇戴空山作骨方壶员峤自相通一见心亲非倐忽朝京曽觐黄金扉双阙岧嶤云影微万里归来海风健片帆一路天南飞江梅已报春消息空翠霑衣旧山色渡头吟客待多时还坐林间苍藓石　余自京师南还航海至鄞倪君有助以秋江待渡图见示因有所感就次继善乌先生韵以见意云时至正丁未春正月临沂王鲁秋江已平秋树黄有客待渡秋水长停桡切莫歌白苎白苎歌成秋露凉鸿飞防防白日晚客心茫茫愁欲断微波只尺不可通何况精灵隔霄汉临川逸民邓宇将军有名画爱之比璆琳越罗重袭象为首一展满目秋萧森羣峰如鸾舞霄汉无奈金碧迷寒林长江流波渺千顷湛澈独喜同吾心移舟数叟不足惜偶尔遇济江之浔冲闲把钓者谁子永谢尘俗忘缨簮防间茅栋隔潨坞欲与此辈来幽寻戴将军竒瑛所藏钱舜举丹青索余题余见卷中前辈诸作皆遒丽新竒如金声玉应非后进窃穷櫩寸晷之功而可比哉虽间有一二不快人意盖无钟离春之丑则不足以成西施之美质也　洪武癸酉夏四月晦日西河池贞书大江东西路南北轻舟日送劳生客汀沙薄暮风满林未渡支笻看山色山色无古今行人防来往钱公咫尺间写尽江天足幽赏　青华子丹枫映江潮落早斜阳影里鳬鹥小白云飞尽碧天空江鸿一声波渺渺行人怅望来沙头归心如箭不少留眼前幸尔风浪静舟渡迟迟且莫愁颍川陈琳大江微茫天未晓散绮余霞出云表乱山滴翠露华寒隔树人家茅屋小行人欲发待渡舟垂纶独钓矶上头感时抚卷寄遗意芦花枫叶潇潇秋昌节察伋开卷羣峰拥金碧万木失翠凝秋色风波竞渡往来人谁似芦花钓渔客　吴山云林叟秋林日将下秋江水方深舟子不待招似识还家心鸦背见青山遥遥生夕隂浩然赋归去利济吾当任　呉门龚辅芙蓉花落飞红雨杨栁条疎见碧波莫谓到家天欲暮济川舟在夕阳多　长洲谢表】
　　宋赵彞斋水仙卷【纸本髙一尺长一丈四尺松雪收藏元名人题咏之盛可以为逸品也】余久不作此又方病目未愈子用徴索宿诺良急强起描写转益拙俗观者求于形似之外可尔
　　【元贞二年正月廿五日鲜于枢同余杭盛元仁三衢郑君举观于困学斋之水轩时将赴淛东仆夫束担以雨少留玉润金明记曲屏小几剪叶移根经年后人重见瘦影娉婷雨带风襟零乱出云冷鵞筦吹春相逢旧京洛素靥尘缁仙掌霜凝国香流落恨正永销翠薄谁念遗簪水空天逺应想樊弟梅兄渺鱼波望极五十愁满湘灵凄凉耿无语梦入东风雪尽江清右调夷则商国香慢　弁阳老人周密翠袖冰姿隔暮云凌波微步袜生尘江空嵗晚情无奈笑把明珰解赠人　西秦张楧戏题仙子凌波佩陆离文鱼先乗殿冯夷凿冰积雪扬灵夜鼓瑟吹竽会舞时海上瑶池春不防人间金盌事堪疑天寒日暮花无语清识蓬莱当问谁鼓瑟作縆瑟　巴西邓文原氷薄沙昏短草枯采香人逺隔湘湖谁留夜月羣仙佩絶胜秋风九畹图白粲铜槃倾沆瀣青明寳玦碎瑚却怜不得同兰蕙一识清醒楚大夫西湖仇逺水仙花前人画者罕见尝见平原公子之笔清而疎甚可爱也今此卷繁而不俗尤觉可观盖疎则易清繁则易俗然则此作其可草草观耶　东吴林钟水精宫阙夜不闭仙子出游凌素波何事低头弄明月不知零露湿衣多　天台李至刚】
　　元三名家书无逸篇【纸本第一幅篆书计三十六行文不録款云】大徳己亥东鲁杨桓书【前后藏印二十方钤缝印三方第二幅书计三十九行文不録款云】
　　大徳辛丑中伏闗中萧作汉附于杨武子古书后【藏印计十一方钤缝印三方】
　　【第三幅小楷仿乐毅论书法每行二十余字文不録款云】
　　吴兴赵孟頫书【锦春堂等藏印十二方】
　　【篆真行细作行谁能一卷备三长莫徒防画论书法试看周公辅嗣王　揭徯斯元印共五方】
　　元赵文敏小楷书清净经【硬黄笺文不録】
　　延祐桼年孟秋七月朔日太上弟子吴兴赵孟頫熏沐拜手书于松雪斋
　　赵文敏书絶交书卷【緑绢本乌丝栏文不録有赵字方印大雅等印】延祐六年九月望日吴兴赵孟頫书
　　元何秘监归去来图卷【纸本髙一尺二寸长二丈四尺纸凡七接以水墨作人物以焦
　　笔作山水欵在卷尾瘦劲有致】
　　太中大夫何秘监笔【无印记】
　　归去来辞并序【文不録长一丈一尺纸六接字径寸全学李北海岳麓碑笔墨飞动钤缝处俱有畴斋印记】
　　至大己酉夏畴斋书
　　【畴斋之书出李北海而韵胜过之其于归去来辞喜与人书是公不言人亦自知何也以畴名斋已取农人告仲春语矣　至大己酉姚燧观于神州寓舍图画总管燕人何澄年九十作此卷人物树石一一皆有趣京师甚爱重其迹又得承防张公书渊明归去来于后遂成二絶　延祐乙卯九月七日吴兴赵孟頫书昔贤出处皆真不为矫情渊明归去来叙引可见畴斋承防憙书此以与人其亦有感也夫　至大己酉八月一日古涪邓文原书京师人贵重何翁当其在时每一卷出不惜千金争售之官昭文馆大学士年九十余而终其画益贵数倍张畴斋自尊重其书多藏古帖亲见前朝内府故事所用研墨纸笔一一上品如法乃书官翰林学士承防年防八十而终姚牧庵先生意气魁岸而乐道人善吴兴赵松雪公鉴裁精严而不与物忤今皆不可复见独邓祭酒岿然书翰之美今惟此耳可不慨然　泰定乙丑二月既望虞集书畴斋题辞复谓东坡先生尝集归去来辞意作五言诗十首殊不知坡翁和陶诗外亦有和归去来兮一篇及子由谪居海康子瞻以和辞要颍濵同赋且谓渊明之放与子瞻之辨非人所及坡翁追和时乃谪居昌化所作也盖以无何有之乡为家虽在海外未尝不归云尔今书和篇与渊明作对己酉中秋日南岳老人菊里刘必大拜手谨书】
　　【右渊明归去来图及辞一卷乃何昭文画张承防书何昭文画在当时即为人所爱重至今京师之人犹然张承防书自谓当与赵吴兴雁行然当时求之中贵之中已莫能及以赵吴兴书画皆当为天下第一二絶之评足为此书此画之重李士平生好写竹临帖每作一纸必自求赵公跋然后与人政欲托不朽也况他人哉因并记于此　至元二年嵗丙子九月廿七日夜揭傒斯跋靖节乐天知命文章闲雅此其去彭泽之辞也中朝名士图而书之其亦可尚也夫　太子何秘监以画称于北方张承防以书自负于当时姚文公赵文敏公尤长者长者岂欺我哉惟有把玩健羡不已　丹丘柯九思题至正二十有三年嵗在癸卯十一月甲子国学谕立武起宗张士明胡益王章岳信同观　十又一月六日辛未豫章王武闻而来观于吴长史绍谦发祥里寓舍之学古斋仆晚至京师何昭文张中贵皆不及见得覩其翰墨遗迹于五十余年之后为之欣幸何敢置评议于其间哉至正廿四年八月甲寅临川危素识国子博士武君孝隆同观归去来图作者甚多惟何秘监此作取舍万殊动定不一非他所可比者因叹美之遂成一絶云彭泽休官未足竒文章千载去来辞寄奴横剑清夷夏惟有陶潜醉不知　吴勉题何秘监澄图绘寳鉴不载其人九灵山人戴良集中有题何监丞山水歌云至政以来画山水秘监何侯擅专美帝御宣文数召见抽毫防动天顔喜又云海内画工亦无数才似何侯岂多遇权门贵戚虚左迎往往髙堂起烟雾今以卷内诸君跋语证之即其人也图绘寳鉴前后错乱遗失颇多如朱晦翁集中有题祝生画长句云问君何处得此竒和璧隋珠未为敌答云衢州老祝翁胸次自有隂阳工又有观祝孝友画卷二断句云天邉云绕山江上烟迷树不向晓来看讵知重叠数草阁临无地江空秋月寒亦知竒絶景未必要人看又有祝孝友作枕屏小景以霜余茂树名之因题此诗祝生何人致烦晦翁吟咏至再至三则其画必佳矣攷之图绘寳鉴亦未之载此书之不足据可知因跋何秘监归庄图并记之　江邨髙士竒】
　　元赵魏公草书千字文卷【纸本乌丝栏文不録末行有赵孟頫印一方跋尾字行书】吾甥张景亮以此纸求书千文属吾有京师之行趣迎上道不能作楷乃为书行草二本时至元丙戌十二月也次年三月驰驿至崇徳陈君养民持以见示始知景亮盖为陈君求也陈君又必欲书识其后就馆中借笔墨记而归之　开封赵孟頫题
　　【赵学士自号松雪道人书千文何啻千百篇未有如此篇之着意者也宗海自庚戌年间从子昂翁笔砚之侧知其下笔处顔筋栁骨银钩铁画果是也今之学者多有传授学书者天下众非止一人然则子昂翁本从二王羲献法帖出盖不在山谷诸公之体以求之矣眉目千里可谓无穷董仲舒千百载之后独仁卿先生耶　延祐庚申十月既望会稽山人刘宗海因笔书此行草君谟夸第一东坡云自小楷出未能楷正先行草本末颠倒今人失君谟逺矣不可问欲问赵侯未可得试将坡语作心法不枉临池费笔墨心囟潘庭玉疥卷赵文敏书法遍宇宙虽田夫野老亦知宗尚片楮只字人争寳之此卷草书千文笔法师右军特为劲健良可寳爱鲜于伯机所谓源深而流长者是也好事者能刻而传之以为学书之指南亦嘉恵后学之笃也　后学袁尊尼谨识此卷为吴门袁氏世藏后归潘方伯余过海上每请一观如观索靖碑知名下无虚士吴兴千文行世者甚多未有潇洒遒若此者惜无石本以广其传耳　董其昌观因题辛丑暮春稧日】
　　赵文敏书法华经七卷【小楷书极端严文不録末卷题云】三寳弟子赵孟頫谨手书大乗妙法莲华经一部奉本师中峰大和尚尊者披阅所愿闻此经见此经诵此经持此经者不堕邪见得清净觉愿一切人圆成佛果大元延祐二年嵗在乙卯秋九月三寳弟子集贤学士资政大夫赵孟頫志
　　【赵文敏公为本师中峰书法华经七卷传之嵗逺矣第二卷海虞令郭君世南得之既久求之弗获正统壬戌再三徴余书补之余书与文敏固相迳庭不足以续然欲足是经不可不续也不可续而续之观者无议其妍也　赐进士承徳郎行在吏部考功主事东吴夏防斋沐拜书】
　　赵文敏春游图【绢本立轴重设色楷书款一行在右方】至大庚戌春日子昂为心之作
　　【开元少年意气雄任侠不数陈孟公文犀带束鹄袍小骄马飒沓如游龙侧身仰望目瞿瞿为有流鸎在髙树两骑聨翩未敢前目送金丸落飞羽白头乌啄延秋门渔阳尘起天地昏瑚寳玦散原野空令野客哀王孙平原公子五色笔俗史庸工俱辟易写成图画监兴衰未必奢淫不亡国　铁篴道人以上作十五行珍禽欲语避雕鞍已勒青丝转首看日暮香隄游冶子却从芳草得金丸　句曲外史紫陌香尘没绣鞍青山立马晚犹看少年行乐不知老日月东西似掷丸　倪瓒此赵文敏公春游图也人物都冶裘马蹁跹宛有东风芳草驰逐之态而松株石涧萧闲野逸又不为町畦所缚信矣笔力能扛鼎乎老铁歌辞雄丽杜公哀江头之遗响哉伯元镇寄兴不一而各极其致吾独慨赵王孙者画成絶代而无黍离麦秀之感何耶　太原王稺登题】
　　赵文敏公古木散马图卷【纸本】
　　大徳四年十二月廿八日为彦远作古木散马图子昂
　　【诗人有言入为君王驾皷车出与将军静边野此马遭竒遇马之获腾骧马之光辉也赵文敏戏笔乃阙　数行于萧疎古木之下从平原而息力就野草以自秣鞭防之弗加控勒之无施文敏之意殆有所喻而然邪士大夫鞅掌之余宁无休逸之思邪钖鸾和铃韅靷鞅靽充饫乎菽粟而雍容于康庄之上视此知物各有其时又奚可齐耶　长乐王賔题】
　　赵文敏公饮马图卷【纸本髙八寸长二尺白描作奚官汲水马作就饮状神骏可观起止无迹即伯时当为之俯首也引首止庵篆书饮马图三字书款】
　　子昂
　　【宋学士小楷书题于画之左方赵魏公自云幼好画马每得片纸必画而后弃去故公壮年笔意极精絶郭佑之作诗至以出曹韩之上为言公闻之微笑不荅盖亦自负也此图用篆籕法写成精神如生诚可寳玩也　史官金华宋濂记圉人扈从温泉宫晓汲清波浮落红骅骝解语意相得肉騣振动嘶春风天子临轩催羯皷绣茵檀板登牀舞美人眄睐相辉光那复临边思报主潼闗夜半烽火明锦绷儿来坐大廷此马弃捐何足道顾影长城厌水腥　丹丘柯九思赋奚官小臣职奚为马饥则秣渴饮之龙媒八尺千里姿雪花被身云陆离往往异种来天池乗舆重惜闲驱驰河清海宴无盘嬉壮士老死不得骑御栁春深白日迟寒甃净汲氷花漪目光注电吻沫脂振迅欲掣青络丝奚官小臣谨厥司犹恐若后诃谴施不必前身作马通马语人心物性在善推呜呼奚官小臣身贱卑马不如人愚亦知奈何为人牧重爵厚禄不防民渴饥刮膏血剔肉肌坐令沟壑转老羸今之龚黄卓鲁谁云林藂社时所师为出马图陈马诗　天台丁复将军西征过昆仑战马渴死心如焚防勲脱鞚泻汗血一饮瑶池三尺雪身如飞龙首渴乌白光照夜瞳流月长城冻合霜草干骏骨削立天风寒木牛沈江絶粮道中军饿守函谷闗太平此马惜遗弃往往驽骀归一闲区区蒭粟岂足豢忠节所尽人尤难摩挲画图不忍看万古志士空长叹　雷门唐珙龙性难驯万里姿骎骎只欲望风驰奚官毋惜斗升水要载君王问具茨　松陵释祖瑛天廐马神龙姿目如明星耳如锥拳花鬉毛云陆离扬鬐掉尾頳虹飞天廐马闲且骄絷以青丝勒以镳渴不得饮瑶池泉饥不得食琼田苗豆粟不满肠胃枵口不能语足屡蹻天廐马壮且武食主之食须报主莝秣失时罪在牧圉无如宋牂怨不得嚼咀弃其国人仇敌是与天廐马尔不闻赵时防将军一饭斗米肉十斤被甲踞鞍走若云破斩栗腹杀剧辛北摧燕胡西却秦亘百万古称良臣又不闻汉季刘荆州有牛千斤角曲觩啖食十倍于常牛负重不若一牝麀老瞒渡江俘楚囚骨肉解割庖刄游天廐马饱尔食草间豺狼逭诛殛威弧拨剌矢未直嗟尔神骏须尽力他年定遇田子方枥上优游感恩徳　栝苍刘基汉家天马来西域项若啼鸡身八尺秋风嘶雨入昭陵旧苑空余烟草碧当年逐虏向沙场千里万里行氷霜百战归来汗沟血斗水安足充枯肠食君之禄为君死背义偷生真可耻临川老客独伤心把卷看诗泪如水　长干沙门守仁松雪公作饮马图赠元泰以遗别峰而余为之作歌　五花云散紫电光絷维未许飞龙骧垂头欲就圉人饮渇乌作势吞银潢集贤学士擅笔力万里猛气收毫芒羽人乗风倦鞍勒一笑收拾藏巾箱世人不识真骕骦顾影尚尔分骊黄放鹤峰前有遗意神骏政可夸支郎　韩性掉尾玉骢金络头骄嘶腾踏吸寒流莫教重过长城窟水月光中漾髑髅　张大可子昂作字如作画画中有字字有笔眼明见此饮马图乃知榘度不可轶定嫌昔日徐浩体渇骥奔泉超法律韩公画马称神笔矫首昂藏山泣骐驎骅骝志千里屹立天闲甘伏枥气势相宜适操纵肉骨兼匀称肥瘠世人但以骊黄求翠驳玉花烦剪剔若论右军爱鹅趣知公爱马应成癖山隂道士不换经已悟黄庭养生术持将此卷防马祖待须一口西江吸　稽阳胡一中渴鹿逐阳焰其渇何由止不如遮咤邉斯须未忘水骥虽兀无语圉人心自知文园促四壁蹙防文君眉　佛陀恩龙媒神飞影在纸双瞳墨湿电光紫乌首昂昂渴奔水青鬃迎风拂不起逸气难居皁枥底势欲陪龙走千里月支真马有如此落笔一与韩生似云是吾州赵学士　吴兴凌説圉人唐衣冠天闲畜神骏虽非金日防不忝张景顺饱食无嫌身贱卑时其渴燥能饮之长年牧养瘠者肥龙鬐鳯臆夸权竒松雪仙翁挥翰手毫端幻出渴乌首气不凋丧骨肉匀艺精端继曹韩后遥想腾骧析木津衔勒难拘自在身斗水底用求他人渌波沄沄易水春　天姥山人潘嚞何年玉堂仙写此真乗黄矫矫天骨起烂烂隅目光岂无万里姿御者非王良青衫老奚官肉眼空伥伥饮秣不以时羁无繇骧昂首思渥洼浩荡充虚肠何来斗斛水似是出尚方虽霑金井恩未效和鸾锵蹭蹬十二闲何异古道傍回首万驽骀饱食驰康庄朝饮华清流暮垂紫游缰此马独弃捐物理良可伤君王倘惠养请试苜蓿长　四明姚安道玉堂昼闲静格物若有龙种空天闲渴且奔泉如此笔士未霑禄纷两间　南湖沙门本无渴乌项领紫驼峰跑地求泉鬛上冲不敢牵来向江水预防踊跃学蛟龙　永嘉李孝光萧君学道龙瑞宫此图持赠寳林翁魏公画马得马趣落笔宛有韩曹风腯肥不见筋骨露腾骧始知气力雄朝逢圉人汲秋水精神炯炯方双瞳卷中题诗十四客唯有栝苍留古色卷舒雪涕忆前修太息后来那可识越城战鬭白日昏故物纷披横道侧清凉衣鉢与马图似有神明常防惜法师未老倾槖囊古书名画门徒将道初持来慰愁寂如造吴兴大雅堂前年沙漠射黄羊我马飞行云雪冈谁挽天河洗兵甲但骑款段还家乡上二字独大　危素为道初上人题赵翰林画马如相马不在骊与黄天机入神即挥洒气脱毫素光腾骧昔年曽画穆王游八极八龙之骏云五色越影超光脱丹碧后来又写汉武穷渥洼复见神驹来汉家势走灭没开风沙壮哉此马健且雄玉花遍身云满首如渴乌眼如电皎如疋练横晴空使之陷阵当破敌万马不敢先秋风如何解鞍脱其纵尔俶傥如游龙君不见四海罢征战九夷尽梯航方将却尔宛水之西归尔华山之阳幸逢曹将军写尔神杜拾遗歌尔良赠尔方支道林爱尔神骏悬髙堂　临安钱宰龙眠画马入神妙一见法云心便降何似吴兴闲试笔洗空蓟北世无双　中吴释道当时四十万匹中出羣意气偏豪雄三騣剪花蹄削玉拳毛一团如旋风飞腾射猎南山下踏雪归来汗犹赭奚官乍卸紫防鞯解渴汲与华清泉鳯头青丝掣欲断一口拟吸天池干日奔千里如电走饮秣翻落驽骀后东家蹇驴钝莫驱热浴冷水饥龁蒭贤愚否泰亦如此抚膺叹息良马图　会稽郑嘉左辅周垣隐白沙龙媒絶种进天家骄嘶玉勒怜丰草渴饮氷泉带落花西狩还经千里栈东巡曽驾五云车权竒灭没犹惊电谩许拳毛世特夸山隂王谊宛国来廷日荥河贡篚年赤墀腾紫电金埒防非烟表自殊方进恩从上国宣雄姿韩干识神骏九皋怜蜀锦新裁韂秋金旋铸鞭步应先八骏羣许压三千试处岐王跃看时太仆牵清泉来碧甃瑶草献琼田弄影春芳里骄嘶御栁邉听歌长踊跃教舞每蹁跹羯皷声逾壮銮舆势欲迁腥风摇太液烽火逼温泉幸蜀谋非晚歼胡计失先潼闗宁赴敌渭水肻游畋杀气横西苑房星隐旧躔王孙悲汗血仍为写真传　河南李勗王孙能画复能书写得天闲八尺驹曽为岐王天上赐不随都防雪中驱霜蹄奋迅追飞电鳯首昂藏似渴乌春草青青华山曲三邉今日已无虞山隂王怿题赵松雪马图后】
　　【予观唐人画马开元中独称江都王绪曹髦之父子得骨肉匀停法于戏笔处称裴绛州天寳间虽陈闳擅名一时而韩不肻师谓其徒摹写形似唯曹家沈着神采生动有自然风格所谓竒也宋宗室赵松雪深得曹韩之法故于人马花石鱼鸟悉造其微识者谓其书法二王画过晋唐然惜其才名颇为画所掩斯确论也今观此图盖尽得唐人风格其縦横随意所如自然神情生动不直骨肉匀停戏笔而已又当为诸画之第一者且题识盈卷极一时名公钜儒珠玉锦绣云蒸雾蓊诚为世之所重也苍峡巡司山隂李彦政氏出以示予遂书其览观嵗月于上　永乐丁酉仲秋月朔庐陵周岐鳯题】
　　元黄子久富春山图卷【纸本髙一尺余长二丈一尺凡六接俱有吴之矩钤印水墨画董文敏跋在画前隔水绫上书法秀美幅中有扬州季氏藏印　按张清甫云尚有李范庵跋今无之矣】
　　至正七年仆归富春山居无用师偕往暇日于南楼援笔写成此卷兴之所至不觉亹亹布置如许逐旋填劄阅三四载未得完备盖因留在山中而云游在外故尔今特取囘行李中早晚得暇当为着笔无用过虑有巧取豪敚者得俾先识卷末庶防知其成就之难也十年青龙在庚寅歜节前一日大痴学人书于云间夏氏知止堂
　　【大痴画卷予所见若檇李项氏家藏沙碛图长不及三尺娄江王氏江山万里图可盈文笔意頺然不似真迹唯此卷规摹董巨天真烂漫复极精能展之得三丈许应接不暇是子久生平最得意笔忆在长安每朝叅之隙徴逐周台幕请此卷一观如诣寳所虚往实归自谓一日清福心脾俱畅顷奉使三湘取道泾里友人华中翰为予和防获购此图藏之画禅室中与摩诘雪江共相暎发吾师乎吾师乎一丘五岳都具是矣　丙申十月七日书于龙华浦舟中董其昌大痴黄翁在胜国时以山水驰声东南其博学惜为画所掩所至三教之人杂然问难翁论辩其间风神竦逸口如悬河今观其画亦可想见其标致笔法墨法深得董巨之妙此卷全在巨然风韵中来后尚有一时名辈题跋嵗久脱去独此卷无恙岂翁在天之灵而有所防持耶旧在余所既失之今节推樊公重购而得又岂翁择人而隂授之耶节推莅吾苏文章政事着为名流雅好翁笔特因其人品可尚不然时岂无涂朱抹緑者其水墨淡淡安足致节推之重如此初翁之画亦未必期后世之识后世自不无杨子云也噫以画名家者亦须看人品何如耳人品髙则画亦髙古人论书法亦然　治新元立夏日长洲后学沈周题右大痴长卷昔在石田先生处既失去乃想像为之遂还旧观为吾苏节推樊公得之是成化丁未嵗也至治改元节推公复得此本诚可谓之合璧矣今又为吾思重所得岂石田所谓择其人而授之者耶思重来南京出二卷相示为题其后隆庆庚午四月后学文彭记隆庆辛未中秋后三日敬观于梁溪谈氏澂懐阁太原王稺登百谷阅后四十二日周天球在天籁堂得并观二卷者弥日余生平喜画师子久每】
　　【对知者论子久画书中之右军也圣矣至若富春山图笔端变化鼓舞又右军之兰亭也圣而神矣海内赏鉴家愿望一见不可得余辱问卿知凡再三见窃幸之矣问卿何缘乃与之周旋数十载置之枕藉以卧以起陈之座右以食以饮倦为之爽闷为之欢醉为之醒家有云起楼山有秋水庵夫以据一邑之胜矣溪山之外别具溪山图画之中更添图画且也名花绕屋名酒盈樽名书名画名玉名铜环而拱一富春图尝闻天上有富贵神仙岂胜是耶又闻子久当年元是仙人故遗此迹与问卿游戏耶国变时问卿一无所问独徒跣而携此卷嗟乎此不苐情好寄之直性命狥之矣彼五岳有真形图而亦有之可异也当年此图画与僧无用追随问卿防持此卷者亦是一僧可异也庚寅画画题画人来又适庚寅可异虽然余欲加一转语焉绘画小道耳巧取豪敓何必蚤计载之记中也东坡不云乎氷上偶然留指爪鸿飞那复记东西问卿目空一世胷絶纤尘乃时移事迁感慨系之岂爱根犹未割耶厐居士不云乎但愿空诸所有不欲实诸所无嗟乎予言亦太饶舌矣　野老邹之麟】
　　元髙尚书春云晓霭图【纸本立轴长四尺濶一尺七寸楷书款在左方】嵗在庚子九月廿为伯圭画春云晓霭图房山道人【叠叠春山拥髻螺白云如絮冒岩阿要知暖意江南早晓霭茏防上树多　江邨题】
　　元王孤云墨幻角抵图卷【绢本髙一尺余长六尺人物用墨积成怪百戏曲尽其
　　幻树石简雅有北宋人意款在右方】
　　振鹏
　　【年来弄人狯狡出幻戏崖公亦儿嬉队伍连鼓吹兽吻魑魅頥颠倒垂舞袂擎梯旋注盌骇汗増妙意跳踯向虚空浑如履平地生蛇缚樊笼鳞鬛尚黏缀猎围鏖虎防贾勇雷电沸戈旗夸战鬭狞卒弥胆气最后大将麾胡牀擅尊贵代间铁门限失笑诓玩世罔两曽问景庄周语言继幽防一理耳分别自愚智百龄千万龄伸诎时不易悬知碧桃花长恋老仙辔五穷莫移檄文字安敢祟　前集贤待制冯子振奉皇姊大长公主命题物防防莫可知人为还似奔驰画师本自闲游戏笑我题诗却是痴　集贤大学士王约谨题东坡题石氏画苑举颍滨语云神赖画而识盖画龙易画人物难难者贵其似也此图展卷不觉目恍神怵昔韩昌黎作文送穷满七除二尚不堪其揶揄怪状累百顾可把玩耶　翰林侍读学士李源道敬题王生洒墨戏成图比似牛蝇意不殊态从教百巇崄幽人胷次自愉愉　中书平章政事张珪敬题青天白日其呈怪献丑廼敢如是昔人尝云有钱可使无钱揶揄作斯图者其无廼逆旅灯下见其情状抑亦貂裘珠帽视窭人子类以此目之耶　翰林直学士袁桷敬题昔神禹铸鼎象物使民知神奸入山林川泽不逢不若然则物可得见耶神怪圣所不语此殆画工欲使观者知幽明理殊同一戏剧耳　集贤直学士邓文原敬书席上传芭问楚巫乗涛被荔果何如殊形怪状齐轩露岂止睽弧载一车　国子博士栁赞物戏人经传备载夫且戏人宁不自戏王君作此图其自戏耶戏人耶观是图者观其戏无所戏乃得之　鉴书博士柯九思敬题十朋抵角鱼龙戏百怪踯躅狮豹跧题评无足起新意徒费舒卷笔砚间　集贤侍讲学士中奉大夫致仕魏必复跋伯牙援琴写风林海涛作水仙撡是知物移神情而心得其趣也今是卷抵戏战鬭晃万状亦可谓深入其趣矣或曰反是则仙　至治三年季春廿有三日监修国史长史李泂奉皇姊大长公主教拜手稽首敬书墨不胜竒胷中生百戏参差有头人元无二　前集贤大学士陈颢敬题狐鸣枭啸何须怪神降童謡不足云戏图中供一笑昌黎漫作送穷文　儒学提举陈庭实谨书竒形诡状恶何狞也似蜗蛮有战争不必治安言政事如今宣室问苍生　赵岩神本无形所可见者精怪耳王生作此图盖世间真有是戏岂欲见夫幽明之一致也耶　前通事舍人王观敬题鱼龙百戏角觝之技而舞縆髙擎足蹋梯竿瓮釡又吞刀弄丸等极为巇崄艰难其余诸技流莫能及也故目之为百戏是技也方之精絶唯物可以能之画工因其名称绘为斯图盖有取之也至于山海有经楚辞天问所着又燬犀牛渚朱衣异类之迹皆称其形貌未尝言其机巧也　翰林国史院编修官杜禧】
　　元俞紫芝临十七帖【纸本髙六寸八分濶三寸四分计三十八页小楷书五段计二十五行又草书三行书类吴兴前有吴郡徐霖题紫芝法古四字每页有紫芝生印俞印项氏藏印具备真完璧也】
　　十七帖凡廿七条逸少书中龙也张彦远以为王草书中烜赫著名帖信然自昔相传之周益州者盖其中问蜀事为多玩味帖语类多晚年所作政在会稽时也第十六条云胡母氏从妹平安故在永兴居去此七十也按吴志永兴县其地为今之萧山云右跋语载会稽志
　　右王逸少十七帖乃先唐正刻本今世间有二于尾有十七帖草书晋右军真迹贞观中裴业进上太宗诏下使能搨书僧智辨橅之亲赐智辨一本将令出外使人间流传之从此本出之后年深智辨既没其本遂入法海僧昙昉极寳之不轻出余知之遂窃就昉求之出万计方获太宗以草书卷头有十七日以此呼之十七帖其下实有廿五帖一百二十行一千一百二十四字钟绍京记唐中书令封越公　有勅字本及褚遂良校定解元畏勒者人家或得之其一即此本也洛阳李邯郸家所蓄旧本颇与此相近其余世传别本盖南唐后主煜得贺知章临写本勒石寘诸澄心堂者而本朝侍书王着又将勒石势殊疎拙又有一版本亦似南唐刻者苐叙次颠舛文为十七帖而悮目为十八帖抚刻瘦弱失真独勅字及此本乃先唐所刻右军笔法具存世殊囏得诚可喜也按张彦逺法书要録与余所着法帖刋误论此帖本末颇完今并列于左方云政和二年五月初吉黄伯思长睿父书右见云林东观余论【以上小楷书】翰林侍书王着有写本验其数盖二十七帖与钟绍京所记异矣今本除真书菓子名尽一百二十九行李建中续记【以下俱草书帖文不録】
　　至政廿又一年仲夏初吉紫芝生临于黄冈之竹轩【明墨林山人项元汴真赏元俞和子中手临唐摹十七帖其值三十两万厯己卯秋日重装　墨林项元汴识其字号】
　　元饶介之仿四家书卷【纸本髙七寸三分长一丈余初临右军后更章草书诸葛武侯隆中对与史中微有不同故全録之又草书前出师表全篇文不録末仿顔平原正书陈夀武侯传赞至虽微必戮止字大径寸作八行卷中项氏收藏图记三十余方云门印钤缝】
　　汉室倾頺奸臣窃命孤不度徳量力欲信大义于天下而智术浅短遂至猖獗然于今日志犹不息君谓计将安出亮曰董卓已来豪杰并起跨州连郡不可胜数操比袁绍则名微而众寡故能克绍以弱为强今日拥百万之众挟天子而令诸侯诚不可与争锋也孙权据有江东以歴三世国险而民附贤能为用斯可与为援而不可图也荆州北据汉沔利尽南海东连吴会西通巴蜀此用武之国而其主不能治天所以资将军也将军既是帝室之胄信义着于天下若跨有荆益保其岩阻抚和戎越结好孙权内脩政治外观时变则霸业可成汉室可兴矣　至正二十又一年秋九月一日书芥叟
　　【右帖吾友淮南行省防知政事饶介字介之所临后二十年偶见此卷笔意尽有风度观者未可以工拙论也　乙丑冬至前二日齐郡张绅题于淛江之紫薇楼丙寅再观于淛江官居之真实不欺室　冬至前十日绅在告观之欲益神耳】
　　元赵仲穆越山图卷【绢本髙七寸长三尺三寸作小山平逺空钩白云浑厚韵致逸出家法之上者引首篆越山图三字画之左方周鄱阳题小楷九行　浙江春水满东岸尽青山旭日明旌棨晴云拥髻鬟柯亭林倚塔秦望石迷闗一曲何时遂开图漫破顔赵仲穆作越山图玉雪老人鄱阳周伯温题前后有项氏收藏图书】
　　髙尚书越山图魏赵雍临
　　【江尽正分吴山多绕越都一望中还见重湖昔日伯图何在者空云树烟芜遥指废台孤论兴亡一轨迨如今仍似始苏剰与后人传作画王孙曽有伤无　右填糖多令　长洲沈周浙江东岸是越王句践旧时封国尝胆卧薪成底事惟有荒台凝碧万壑争流千峰竞秀宛宛无今昔兔葵燕麦中间多少遗迹遥想东晋风流兰亭修禊空自留残墨何用登临伤往事堪叹衰毛垂白且觅扁舟贺家湖上载酒寻春色季真归后四明还有狂客右调念奴娇　谿张鈇爱此山隂道春林幕逺天便嬛浮翠霭淡冶散芳烟水市溪通屋农家花满田鉴湖无限好离绪又
　　今年　　　　　　　康熈己巳四月望江邨髙士竒】
　　元王叔明夏日山居图【纸本立轴髙三尺八寸濶一尺二寸首题夏日山居四字】戊申二月黄鹤山人王叔明为同髙士画于青邨陶氏之嘉树轩
　　【黄鹤山人标格清胷中丘壑何纵横兴来捉笔一挥洒苍崖翠石烟云生人家住在山之麓隐映门墙蔽林木横经读罢皷瑶琴薫风微动窻前竹司业先生最爱山无缘长得青山看时张此图向髙壁仿佛杨子江天寛　三山林瀚为少司成费先生题】
　　元杨竹西草亭图卷【纸本髙七寸八分长二尺三寸引首长三尺五寸八分赵仲穆篆书
　　竹西二字中作墨竹一枝题云】
　　篱外涓涓涧水流竹西花草弄春柔茅檐相对坐终日一鸟不鸣山更幽　仲穆
　　【图用水墨苍松翠竹掩映轩窻其间一人踞牀盘礴尺幅中有潇湘风致无款止有贞期印一方游心艺圃印一方项子京家藏前后收藏钤印共计八十余方贉纸末后有题识一行首尾有小嘉字乃子京家编号也画左小楷四行为杨元诚题翠玉萧萧在屋东主人号作竹西翁品题莫説扬州梦好写闲云入卷中　山居道人竹西志有骚一章章十二句】
　　【客有二三子持竹西杨公子卷来见铁崖道人者一辩曰大夏之西有嶰谷之竹断两节而吹之协夫鳯凰此吾公子之所以取号也一辩曰首阳之西孤竹之二子居焉清风可以师表百世此吾公子之所以取号也一辩曰江都之境有竹西之歌吹骚人醉客之所歌咏此吾公子之所以取号也道人莞尔而笑曰求竹西者何其逺也哉伶人协律于嶰竹未既竹之用也孤竹二子饿终于首阳亦未适乎中庸道也广陵歌吹又淫哇之靡竹之所嫌也地无往而无竹不必在淇在渭在少室在长石罗浮慈姥文竹之所也公子居云之隩篠簜之所敷箘簵防之所蕞结亭一所在竹之右即吾竹西也奚求诸逺哉虽然东家之西乃西家之东也竹又何分于东西界哉吾想夕阳下舂新月在庚阊阖从兑至公子鼓琴亭之所歌商声若出金石不知协律之有嶰谷饿隐之有西山骚人醉客之有平山堂也推其亭于兔园莫非吾植推其西于东南莫非吾美二三子何求西之隘哉三子者矍然失容惵然下意逡巡而退道人复为之歌明日公子来请曰先生之言善言余竹西者乞书诸亭为志歌曰　望便娟兮云之篁结氤氲兮共成堂百草棼而易蘦兮孰与玩斯遗芳曰美人之好修兮辟氛垢而清凉岂大东之无所兮若稽首乎西皇虚中以象道兮体圆以用方又乌知吾之所兮为西为东铁崖道人为李黼榜第二甲进士会稽杨维桢也问讯扬雄宅深居在竹西风林宜月影春日听莺啼东老应同乐南邻忆旧题东风又花草相与及幽栖　方外张雨竹西诗文前之诸君子赋之备矣金华邵衷效白乐天歌以赠翟君彦林一笑歌曰君不见古来爱竹知防人防人爱之能逼真请君为我侧耳听我今作歌歌具陈唐人爱竹谁第一精妙独数王摩诘作亭在东得竹法却对筼筜咏萧瑟后来复出萧协律瘦茎竦节称絶笔香山居士欣得之常作长歌更飘逸萧后爱者絶不闻赖有湖州文使君使君相与数百载继与此竹传其神自言平生少知者惟有苏子嗟云云东坡得意下笔亲笔底叶叶皆凌云当时好事刻诸石雪堂之墨今犹存其余诸子不暇论载之画谱何纷纷元朝岂亦无作者国初以来谁复写尚书髙公生古燕风致不在苏文下吴兴复出松雪翁飞白之石犹潇洒息斋父子俱解画籍籍声名在朝野丹丘先生典秘阁阅尽古迹天所假呜呼数子各枯槁我欲从之生不蚤清风散落天地间遗墨萧条已如寳杨君爱竹隐竹西竹西之名人共知巻中题咏岂易得价重不减瑚枝翟君彦林今得之座中箧笥生风漪昨朝邀我观此卷清风满地歌竹词感君此意何以报索纸为作长歌诗报以双南金南金非我有报以锦绣段绣段不可久赠君相交期白首此卷此诗传不朽杨子宅前好修竹应看万个碧交加薫风满簟吹苍雪春雨充庖尽玉芽茶臼或闻来北牖箨龙未许过东家时时彷像扬州去拄杖寻君日又斜扶风马琬竹之清自淇澳诗作知所贵重晋唐以来爱竹若子猷元卿辈不知其防矣其为人类皆如瑶林玉树洒然风尘之表所谓淟汩迂疏尘胷垢面者弗爱也至正乙未春余来浦东张溪杨君平山爱之植竹数百竿于西林结亭苍翠间扁曰竹西因以为号焉一日出示手轴展观友人杨防夫作三辩以志之奇甚索余诗僭赋长句愧不工也　红紫纷纷凡目子独深居嗜修竹西林培植造化功阅嵗亭亭立苍玉棱棱老节霜雪余洒洒数竿烟雨足髙标劲节君子贞孤坚雅韵幽人独炎氛一防飞不到满地浓隂清肃肃生平不侔千户侯直欲逺继王子猷元卿三径亦萧散七贤六逸真天游结亭松下临清流竹西名扁志所求春波荡瀁曳文縠山风戛击鸣苍球朱檐乱拂翡翠羽湘帘半卷瑚钩平山家住张溪侧髣髴当时草宅贞期写作画图看个个峥嵘扫空碧旧栽雨露今满林新长琅玕过百尺嵗寒尚友双髯松枝榦相依如铁石绿窻沈沈几席润日对此君成莫逆松江水滑清涟漪涟漪泻入青玻璃玻璃竹色光陆离醉呼美人歌竹枝竹枝辞古知音稀广陵鼓吹作者谁防夫三辩尤崛竒中涵妙趣吾不如竹西竹西细论之临风朗诵淇澳诗　月楼赵橚为竹移家亦苦辛我如东道竹如賔石头路滑机锋峻岘首碑沈感慨新淡月半窻金弄影清风一径玉传神明当拄杖敲门去爱汝草亭上人至正十五年嵗在乙未腊月廿八日曲江钱惟善在胥浦义塾题　岘首借喻广陵今昔之不同溪上人家多种竹林西清意属诗翁湘灵鼓瑟风来巽鳯鸟衔图月在东一室萧闲淇澳似此君贞节嵗寒同何当径造谈处静日敲茶试小童涿郡陶宗仪铁崖平生以文字为游戏如竹西题最枯观其落笔层层叠叠乃能发许多议论亦可谓宏且肆矣余尝评应酬未尝为文之病此良验也杨公子得诸公品题今日姓名赖以岿然不亡文固天地间最夀之物孰谓儒生终日弄笔墨为不急事哉治七年六月望日前进士吴郡杨循吉观于袁君养正楼居题杨氏竹西之号为之品题者皆有元一代名家彼后人既鲁玉之失而养正复赵璧之得可以永传矣　昆山黄云元杨竹西草堂景赵雍竹枝墨林山人项元汴清玩用价念两购于吴中】
　　元倪髙士墨竹【纸本立轴髙二尺濶一尺余题计八行四角有张氏藏印马跋居左】以中每爱余画竹余之竹聊以写胸中逸兴耳岂复较其似与非叶之繁与疎枝之斜与直哉或涂抹久之它人视以为麻为芦仆亦不能强辩为竹真没奈览者何但不知以中视为何物耳戊申十月七日倪瓒
　　【坡翁画竹维画意倪老得诗如得僊今古相望三百载只应诗画出心传　马治】
　　倪髙士小幅【纸本立轴髙一尺三寸濶七寸纸光如玉】江渚暮潮初落风林霜叶浑稀倚杖柴门閴寂懐人山色依微　至正癸卯九月望日戏为胜伯徴君写此并赋小诗倪瓒
　　倪髙士紫芝山房图【纸本立轴髙二尺四寸濶一尺纸色微黄】山房临碧海【阙】　紫芝荣云上飞鳬舄月中闻佩声术烟生石灶竹雪洒前楹谁见陈髙士希夷善养生八月廿日为叔平画紫芝山房图并赋五言　瓒
　　倪髙士秋林野兴图【纸本立轴长三尺二寸濶二尺画法董源中画一亭亭中一人兀坐傍一小僮运笔浑圆林木郁润林际数峰出没在目真元镇第一杰作也惜乎题字少损不无有骏骨之叹】
　　余既与小山作秋林野兴图九月中小山携以索题适八月望日经鉏斋前木樨盛开因赋下章今年自春徂秋无一日有好兴味仅赋此一长句于左方政喜秋生研席凉卷帘微露净衣裳林扉洞户发新兴翠雨黄云笼逺牀竹粉因风晴靡靡杉幢承月夜苍苍焚香底用添金鸭落蘂仍宜副枕囊己卯秋九月十四日云林生倪瓒　十年嵗在甲午冬十一月余旅泊甫里南渚陆益徳自吴松归携以相示盖藏于其友人黄君允中家余一时戏写此图距今十有六年矣对之怅然如隔世也瓒重题其左而还十九日
　　【晻霭生清辉空防照秋影遐眺脩亭虚一览心已领　陆继善经鉏堂前木犀黄何人晏坐闻天香迂翁胸中有清癖欲扫繁花归枕囊秋林野兴图亲写百年落落燕都下市门不遇杜长垣残墨谁将手重把治壬子腊月子开至京偶见此图识为云林真笔也因购得之重加裱饰请予题其上盖此图破闇已甚知好者少其亦可谓遭矣　呉寛百年遗墨尚精神鉴赏还归杜老真今日长垣传法眼固知少嫩亦如人顷予读东原先生遗藁其论云林画品云世率以其书辨真赝不知早嵗作尤少嫩如其人故予诗云然先生知画之深者也王鏊】
　　元梅道人为佛奴作墨竹谱卷【绢本髙七寸余凡三接长一丈六尺余作竹八
　　种各有题识】
　　东坡先生守湖州日游何道两山遇风雨回憩贾耘老溪上澄晖亭中令官奴执烛画风雨竹一枝于壁上题诗云更将掀舞势秉烛画风篠美人为破顔恰似腰肢袅后好事者剜于石今置郡庠予游至霅上摩挲久之归而每笔为之不能彷佛万一为可愧耳梅雨初歇清和可人佛奴索作墨竹谱遂因而画此枝以识嵗月至正十年夏五月一日梅道人年已七十一矣试貂鼠毫笔潘冲旧墨
　　拟与可笔意　梅道人戏墨
　　我亦有亭深竹里也思归去听秋声
　　随意山肴酒一樽藤牀石枕睡昏昏醒来筦尔成闲笑修竹千竿緑在门　梅道人戏墨
　　梅道人戏墨于橡林下四月二日
　　未出土时先有节便凌云去也无心唐人可谓能咏者耶　梅道人戏墨
　　鲜于伯机题髙房山墨竹有诗最工余故不能忘诗云添隂生研池叶叶秋可数京华客梦醒一片江南雨世人但知鲜于善书而不能知其吟咏之工故録而出之以示人云耳落落不对俗涓涓净无尘缅维湘渭中嵗寒时相亲　梅道人戏墨于雨窻
　　【文与可竹以尺许而具千寻之势子瞻所谓有成竹于胷者也梅道人不耑以画竹名而此卷为道人最得意笔题竹书法骎骎入晋室予不知绘事而目有真竹但觉斯卷得真竹趣而已宜乎瑞光斋主人珍为三益之至友也　李长焜】
　　元陆季小幅【纸本长一尺八寸濶七寸五分水墨左有陈氏珍藏味闲书印右有西邨草堂
　　琹书玩乐等印】
　　丹台春晓图　天游为伯颙画
　　十年客邸絶尘纷江上归来思不羣玉气浮空春不雨丹光出井晓成云风前龙杖时堪倚月下鸾笙久不闻幸对仙翁逺孙子坐中观画又论文【右作小楷五行俱在右方】
　　元方方壶云林钟秀卷【纸本髙七寸长仅三尺全用水墨笔法尖秀布景周密千峰屏列云树蒸氲首行隶书题云林钟秀下用墨池清兴图书字画纎劲中间石上又署方方壶画四字后款云】
　　洪武丁巳方壶子作赠邓止庵还朝【俱书】
　　【上清仙子本天仙下谪来修水墨缘闻道琵琶岭头月照归黄鹤又千年　此图方壶先生所作用米氏之法将化而入神矣观之正不知何为笔何为墨必也心与天游者始可诣此先生观化已久遗迹在人间如可想见其风骨敬题是絶少寄仰止云　后学沈周自昔爱名山归来倦登歴当湖乃水乡岑岫杳难觌旧迹见方壶下笔兴清激层峰乱防岈荒溪倚芦荻滃浡云烟生苍翠浑欲滴雪窻时卷舒道路恍可适因之悟静理万事如破的江花开迟迟山鸟啼寂寂聊此豁心胷无劳图素壁阖户本寡营尘襟安用涤　康熈辛未正月廿日抱瓮翁髙士竒题】
　　明王孟端墨竹卷【纸本髙七寸五分长二丈四尺纸十接引首陆深题万竹秋深四字】仆厌倦作画久矣一日俞君行箧携此卷适予徴墨君时小酌微醉即欣然一挥不觉纸尽其韵度虽不能尽合古人绳墨然一种林野散逸之气出自家意思者似亦可取俞君天趣甚髙鉴赏之余其必舍形似而得于骊黄牝牡之外矣永乐庚寅仲夏望前三日九龙山中人王孟端识【楷书作六行】
　　【写竹之法何人起乃自唐时吴道子窻间写影李夫人笔意源流无出此世称絶品文湖州清风万古谁同流眉山学士能知识八法縦横气味投数公之下鸣者少吴兴松雪独通晓丹丘博士老入神后世相承光皎皎九龙山人王中书当时写竹多名誉醉来为作溪园趣一扫千竿兴有余枝枝潇洒凌云气转侧低昂出新意长汀断浦草离离怪石巅崖真竒异淋漓千亩云烟湿昼雨霏霏风飁飁寒光闪烁虬龙升翠色婆娑鸾鳯集时时只见春满林嵗寒那得雪霜侵潇湘渭水同为俗都是悠悠君子心　翼云生中书醉洒墨写竹意无穷妙趣谁能识贞心自不同婵娟凝翠霭萧飒响清风防度瞻淇澳悠悠兴转浓　丹阳张衡冯外史有诗题墨君因次其韵丹霞晓杂文光起寻访元都冯仲子璚室翠馆不易到俗缘脱尽来过此此中宛似小瀛洲飒飒松风天际流呼童洗鼎瀹新茗促席忘言清味投品题重见王逸少文章翰墨兼通晓醉挥古墨成琅玕淇澳风清湘月皎纵横枝榦备法书未让老可专名誉渭川千亩目不尽嶰谷万个春无余汀葭沙草含雾气悬崖窦石殊适意长波浩荡渺天涯箨龙吐蛰尤惊异雨飞数防苍苔湿鳯凰欲下祥风飁俞君得此足秘玩骚人墨客时交集今归将门横剑林髙标劲节无尘侵凌霜傲雪色不改共期嵗晏坚贞心　金华周旼淇园春晓春风暖翡翠初鸣晴光满琅玕个个拂云长秀色娟娟露新浣繁隂蔽地莓苔深荒荆丛棘无相侵春雷一夜忽霹雳犊角突迸何森森九龙山人金闺彦簪笔晚下金銮殿兴来写此緑玉图叶叶梢梢诚堪羡我尝见写多潇洒今见斯图尤异者云气防蒙虬忽升月影徘徊鳯欲下青原之阳有草居别来久住东华隅居前万竿亦如此卷图还客生长吁　庐陵傅岫我本山野人素抱烟霞疾何处惯经行松篁与泉石晴窻偶看琅玕图淋漓醉墨倾金壶崇冈怪石相髙下冷雨疎烟半有无数竿晴渭川日暖春风轻数竿老嶰谷千年霜雪饱数竿欹楚江嵗晚寒风吹数竿侧淇澳秋深雨萧瑟千竿万竿难尽名林峦彷佛清风生交枝直榦平安态劲节虚心君子情对此怡然乐清赏抚卷无言发遐想烟雨蒙蒙语鹧鸪诗懐常在湘江上　东轩数竿忠心朝日月雨露天恩万古新筛金日影江上丽蒸红霞霰阙　星贯日长虹气牛斗彩雪阙披露全指日万马归明净数竿扫却平清阙东园谷庵石坡子刘焜题】
　　【中书逸兴写琅玕墨蘸金壶湿未干漠漠萦纡森緑玉亭亭绰约下青鸾髙风贞士心犹劲薄暮佳人袖欲寒从此卷舒清眼底不须邻舍扣门看沈真坡翁论画竹独推文湖州与可谓有成竹具于胷中此可谓得其势矣而未及于神国朝画竹王中秘为开山手此卷余得之池家先贤题跋甚多一展卷而含烟喷雾拔石迸天飒飒然真不翅鲛龙起而风雪集也画皮画骨兼画神坡翁亦必以余言为知言矣　董其昌此卷为予同年夏驾部云间陆渭阳携长安时出观予者因予甚赏爱遂辍以赠闻渭阳用善价得之陈子有太仆一旦捐所嗜赠知好较诸昔贤以仇池石易韩干马往来商复多有恡色则渭阳之为谊远矣繇戊辰迄今忽忽二十余稔愧未有以报穪敬识嵗月以竢把手笑乐再观云　戊寅三月禊日如园宋献题于赐貂楼收藏善防之者为余内友纤玉楼主人余十年来出入患难死生之际屡矣今得展玩并为书其寳惜之勤云是日如翁又识径尺疎疎竹笼霄势数寻筼筜千亩緑淇澳万竿隂湘簟宜清暑萧斋恍在林披图常独坐无限故山心　康熈己巳六月题于苑西余防轩未及书之卷尾庚午仲冬廿七日观于瓶庐因书其后今嵗已过长至天气未寒是日方觉微隂变冷斋中蜡梅将破蘂矣　江邨抱瓮翁髙士竒】
　　沈啓南峦容川色图【纸本立轴水墨画长五尺三寸濶二尺二寸纸双接左方篆书峦容
　　川色四字细楷书题款计十六行】
　　国初金华宋学士每见峦容川色谓是上古精华不忍舍去其好古之心为何如哉予居荒僻无可目击其胜但以毫楮私想像之搰搰涂抹又不能探绘事之防惟徒劳于心尔然绘事必以山水为难南唐时称董北苑独能之诚士夫家之最后嗣其法者惟僧巨然一人而已迨元氏则有吴仲圭之笔非直轶其代之人而追巨然防及之是三人若论其布意立趣髙闲清旷之妙不能无少优劣焉以巨然之于北苑仲圭之于巨然可第而见矣近求北苑巨然真迹世逺兵余已不可得如仲圭者亦渐沦散间覩一二未尝不感士夫之脉仅若一线属旒也亦未尝不叹其继之难于今日也此幅予从刘完庵所临中间妄有损益处终自生澁于其所好弗以为烦譬之盲者不擿埴无以得途也他日挟之以游金华见学士之所不舍者然后更加润色之未知果能否耶　成化十年二月念四日石田生沈周题
　　沈啓南九段锦画册【纸本第一页镜面笺髙八寸长尺许款在左方覆以啓南字印以后八页俱髙五寸长尺余一仿赵吴兴青緑山水古松三株红叶一树前有瘦竹三竿两竿一红衣人观书茅亭中置琴其侧草萦细路意象都雅一仿黄鹤山樵长松三株上袅藤萝枝柯四防一人携琴缓步将度溪桥隔岸青囘景物闲畅一仿吴仲圭水墨苍山细树微径逶迤樵子越岭将归笔气清润一仿赵千里作田畴数亩傍有邨落緑树三五层板屋七八家晴天长夏时方当午农夫荷锄水妇子担盒饷耕又有曳杖闲行青帘林外鸡犬闲闲大得田家况味如读储光羲诗不觉名利之心顿尽一仿惠崇青山红树溪路沿崖两山缺处略见柴门风动叶鸣山犬惊吠细栁疎松方亭临水逺山微抺丛竹笼烟独往何人当是子真谷口画史称惠崇小景絶佳此殆得其奥理一仿王孟端野客溪桥古树五六各自成林笔法圆秀全幅用墨忽于树下作蜀葵数科红葩緑叶防缀有情画家见之必为脱格然其用意萧逺正非凡流所及一仿赵仲穆作土垣草舍寂寂孤村野竹萧森寒林淡逺栖鸦未定晚霭满天一人短艇初归船头独立飘飘然有遗世登仙意一仿李成雪山巃嵸东西对峙深林积雪野水凝氷旅客缘崖驘网路滑长桥过客拄杖生愁俨然风雪打头当暑展观心神皆冷一仿赵大年芦汀菱防浅水空明髙栁垂隂下多亭馆采菱小艇或三或五荡随波艳态明妆略从毫末防染便有无限风情至其逺山横黛返照衔红天机活泼又岂学力所能哉杜东原小楷题其上苕溪秋髙水初落菱花已老菱生角红裙緑髻谁家娘小艇如梭不停泊三三五五共采菱纎纎十指寒如氷不怕手寒并刺损只恐归来无斗升湖州人家风俗美男解畊田女丝枲采菱即是采桑人又与夫家助生理日落青山起暮烟湖波十里镜中天清歌一曲循归路不似耶溪唱采莲继南出其兄石田生所画采菱图求诗一时不能即就因书旧作如上然图景与诗意颇合亦云可也成化七年辛卯阳月望鹿冠老人杜琼书时年七十又六往在王闲仲斋头縦观太常公所藏名迹惟白石翁画未见竒絶闲仲又借子颙沈册曰九段锦乃兼元季四大家及赵吴兴莆阳惠崇诸体真快心洞目之观如北朝人见庾信诗不胜叹服今落季鸾手余甚妒之季鸾亦有约待笔端收拾石田一片云仍以与余换古画是可以嵗月计耳　庚午夏五月董其昌】
　　文太史仙山图卷【绢本髙七寸余长三尺学赵千里青緑山细界画树木秀丽人物精雅真太史生平得意之笔与王瞻近所藏太史仿右丞闗山积雪长卷不相上下前有小玉兰堂文徴明二印后有徴明文璧二印祝京兆仙山赋藏经纸乌丝四十七行小楷精妙在曹娥乐毅之间前有枝山朱文印一方后跋云履约昆仲既得此图邀余作赋余讶其景意不凡持难至今雪后将赴南都氷坚不解廼呵冻撚须上林子虚洋洋盈耳其敢在下风　枝山祝允明识右仙山图先君盖为履约兄弟所作始于癸卯初秋迄于甲辰仲春凡八阅月而后成余侍大人见其图此慎重不轻动笔非明窻净几髙朋良友相对辄藏笥中每下笔必以宋元诸公名画摹仿故卷中树石人马皆法赵松雪屋宇则全学宋人履约得此以陈希哲先生先生慨然作赋无论其雄才大畧倾服当世观其书法之妙亦一时未有履约寳之不啻天球琬琰孰意不能世守流落人间后归周侍御今又为石壁所得余覩此卷当日相与之盛宛然在目感慨不胜聊识数语于末　万厯甲戌九月仲子嘉谨跋余家有赵伯驹画后赤壁赋图及赵子昂鹊华秋色图两卷并观觉伯驹稍逊子昂盖精工不如萧逺是为神品妙品之辨今观文太史此卷全学子昂鹊华秋色图笔意子昂虽学吾家北苑至鹊华图出入王右丞李将军文太史悉力血战故当独步文休承所云时用宋元人粉本采取正是漏泄家风　董其昌观于京兆署中因题　壬申四月十日南宗霞起北苑风髙吾党推尊转相刻画而其后遂以烟云淡漠雕气镂虚之胜诬罔前人辋川以后似辋川者何不尔耶尝见襄阳水飞墨溅而半幅剪松削石丹緑熠然使虞山以下诸君子见之岂不折膝阶下乃我朝阐扬宗绘羽翼吴兴推毂长洲实称肖子呉门犹有存者流至燕山大半为刘松年李营丘优孟黄哓哓而去似如吾乡一木一石不免归忆平泉子孙而不意敬仲家珍忽然顾我盖将迟徊夏云秋水之变使得展焉笔墨以当千日卧游廼敬仲未之许也家有吴兴一本归当作仙山铁劵而且以此奉赵神仙缥缈杳然去矣敬仲其如之何　丙子冬至中江刘若宰识丁丑七月虞山钱居士观　丙子冬日旧吴申绍芳观】
　　【衡翁画迹人知其多仿赵松雪而不知其本领渊源俱从王右丞李将军脱胎即赵千里不难方驾奚止松雪乎此卷人物树石各极精妙经营防染出圣入神余目中所见未尝覩也枝山墨迹小楷最难余家藏止家园十景记梦游莺花洞天记是此翁楷书得意笔并此为三简翁何处得此双絶令人生妒　丁丑七月虞山媿林居士瞿式耜敬题】
　　唐子畏墨竹【纸本立轴】
　　一林寒竹护山家秋夜来听雨似麻嘈杂欲疑蚕上叶萧森更比蠏爬沙　唐寅画
　　唐子畏仿李唐五湖风月图【立轴长四尺余濶一尺六寸檇李项氏故物四隅有
　　藏印数方】
　　风月何须遍五湖一方溪水便堪娱秋莼肥毳堪更鲤春浪浮沈看浴鳬　吴趋唐寅为成器宋君画
　　仇实父前赤壁图卷【四名家各书苏长公前赤壁赋一篇附后】吴门仇英制
　　【右苏长公前赤壁赋文不録嘉靖戊申蜡月初一日为近莲先生书隆池山樵彭年嘉靖己酉仲夏望文彭】
　　【己酉八月书于萧闲斋文嘉吴门周天球书于棐几斋】
　　仇实父十六罗汉卷【纸本髙一尺长一丈五尺有余白描人物遒劲古怪极得李伯时番
　　王礼佛圆法后署楷书一行云】
　　贯休罗汉吴门仇英实父临
　　仇实父玉楼春色图【绢本立轴髙一尺八寸濶尺许仿赵伯驹青緑款在左方石上】吴门仇英实父制
　　【仇生负俊才善得丹青理盛年遂凋落遗笔空山水至今艺苑名清风满人耳　偶见实父此图不觉生感乃题数字于上览者尚当寳之　万厯戊寅仲春茂苑文嘉记一带楼台万叠山仇郎画法出荆闗闲窻试展神飞越千里风烟指掌间　周天球】
　　唐子畏水墨山水图【纸本立轴欵在右首楷字如钱】乱山杂雾晓葱巃遥见悬鱼是梵宫倚杖漫行行复坐一声啄木在林中　唐寅画
　　唐子畏梅枝【纸本立轴长二尺二寸五分濶八寸欵在右行书】东风吹动看梅期箫鼓聨船发恐迟斜日僧房怕归去还携红袖绕南枝【右作一长行】
　　乙亥嵗二月中旬游锦峰上人山房戏写梅枝并絶句为赠唐寅记【右亦作一行低一字】
　　唐子畏西湖钓艇图【绢本立轴长四尺一寸濶一尺七寸七分水墨画清逺山仿李唐笔
　　法纤秀欵在右方楷书作四行】
　　三十年来一钓竿防曽义手揖髙官茅柴白酒芦花被明月西湖何处滩　唐寅画并题






　　江村销夏録卷一
<子部,艺术类,书画之属,江村销夏录>
　　钦定四库全书
　　江村销夏録卷二
　　詹事府詹事髙士竒撰
　　唐摹右军游目帖【冷金笺髙八寸五分长一尺七寸共十一行有贞观小玺髙庙寓意小玺淳化小玺绍兴半玺钟绍京印河东薛氏印乃十七帖中第七条也】
　　省足下别疏具彼土山川诸竒扬雄蜀都左太冲三都殊为不备悉彼故为多竒益令其游目意足也可得果当告卿求近少人足耳至时示意迟此期真以日为嵗想足下镇彼土未有动理耳要欲及卿在彼登汶岭峨眉而旋实不朽之盛事但言此心以驰于彼矣
　　【魏泰尝观　合肥马玘徳之尝览余在京师数见右军墨迹皆窘束羞涩类钩摹而成者决知非真也今观此帖写森严于纵逸蓄圆劲于跳动其起止屈折如天造神运变化倐忽莫可端倪令人惊叹自以世之临学者虽积笔成山吾知其不能到非右军谁足以语此哉或以纸墨未故为疑秘阁有唐初诰文纸色如新则此帖尚完不足怪也浦江郑君仲辨最博雅善书亦谓为右军真迹无疑相与熟玩久之因识其后　逊志斋题先伯庶子公得游目帖出示逊志斋公相与鉴定题跋于后至永乐改元始删去之今年偶过姻家见逊志斋稿假归观之跋语具存追计删去时已歴二十五春秋展玩久之慨然兴感重书附于帖后所谓仲辨者即先伯庶子公字也义门郑柏谨记后有徐守和题赞四十余行不録】
　　唐栁谏议行书晋人脩褉诗卷【緑绢本髙八寸长一丈六寸全文已刻戏鸿堂帖中宋徽宗金书标题前后黄素上有宣和政和诸玺御书瓢印绍兴小玺柯九思乔篑成墨印邢天宠借览祥符八年乙卯嵗季夏月十日杨希甫】
　　【嘉祐四年嵗次己亥夏六月癸亥朔初五日丁卯防过时在蔡州淮安门里街北监酒使臣廨署内寄寓虢郡日益习之谨志嘉祐五年庚子嵗八月丁巳朔初五日辛酉防过在汝南　秘校宗盛宅寄寓待陈州项城令姚辟来年三月阙治平元年甲辰嵗夏六月乙未朔十二日丙午防过在陈州项城县吉义寺天王院内寄寓待庆糺柯廓来年五月阙　莆阳蔡襄题晋人宗尚逺言皆旷淡唐室书法未坠笔力遒逸咸可观焉　宣和甲辰季秋六日平舆邑丞雒阳李处益缑岭孙大年三槐王易政和四年七月廿八日同观魏正始中务谈胜及晋渡江尤宗理阙故郭景纯始合道家之言而韵之孙兴公许度辈转相祖尚又加以三世之辞而诗骚之体尽矣今山隂脩禊诸贤诗体正尔然皆寄尚萧逺轶迹尘外使人懐想殊深顷见晋人一帖云三日临水诗文既佳兴趣髙览之増诸懐年少作各有心正谓此诗也是时预集者四十有一人今诗存者廿六人而已此唐谏议大夫栁公权书故自不凡当为希世珍藏也政和元年十一月戊寅承议郎行校书省校书郎臣黄伯思拜观时明昌二年七月四日宋适题】
　　【嵗壬戌夏四月六日澹游老人王曼庆题于潜玉堂永和一叙笔神絶遗刻居然走千古兴公文字掷地声安石诗为碎金谱羣贤尔时气争王那应零落同尘土绢素风神出毫鸷栁家新様畴能覩锋距宁登由也堂委蛇耻效邯郸步呜呼开元已还骨格变诚悬亦是书中虎不辞倾槖为买将欲傍墨池追定武君不见鲁男子硁硁可畏哉自云善学君之祖　自禊叙出右军笔玉匣兰亭龙孙定武外石刻何啻百千本而孙兴公文及诸贤诗寥寥无传者独栁诚悬少师尝一録之见宣和书谱栁法遒媚劲健与顔司徒嫓美书家谓惊鸿避弋饥鹰下鞲不足喻其鸷急去山隂室虽逺大要能师神而离迹者也余从顾氏骤见之怳然若未识久看愈妙因损一嵗俸获之仍为歌志于后　吴郡王世贞谨书此书乍看之亦似有一二俗笔而久之则俗者入眼作妩矣殆似髭圣之视羊鼻翁也锋劲处真纯钩铎矟游丝细笔亦似铁铸中间一二行小楷以无意发之絶似晋人心印耳跋尾杨少师有书名乃不能佳宋适无书名乃致佳亦不可晓也沧浪莆田海岳无垢及长睿校书皆宋之谙八法者皆有跋澹游老人王曼庆庭筠児也明昌金章宗年号则此卷盖入北矣　万厯改元初秋书于九江道中舟行如画世贞后有莫是龙跋不録】
　　唐明皇恤狱诏【纸本髙一尺余长七尺四寸共计三十三行每行十字字径寸纸墨完美真神品也御寳前后二方又钤缝三方朱文元印一方墨林藏印前后共廿余方髙氏藏印数方按张清甫书画舫云宋初有毛应佺知窦州清节过人此诏出宋太宗但诏词不似勅州官语亦未可尽信也】
　　勅毛应佺朕念　三圣之爱育蒸黔垂着典法申戒官吏简恤王章深切丁宁斯为至矣方郡官长如能刻意遵奉与我共此何患不臻于讼息而法平哉今歊燠戒时动植咸茂而圜墙幽圉犹有系缧愀然以思当食兴叹汝宜体是忧恻加于抚循无使狴犴之间重有沦胥之困躬勤省察称朕意焉勅书到日汝可速指挥埿饰洒扫狱房常须净洁每五日一度差人就狱内监逐人力刷洗枷杻及逐日供给水浆兼罪人内有疾病者立便差人看承医疗其委无骨肉者支与吃食有人供送茶饭者亦须画时转送不得邀难减尅无使罪人或至饥渴所有合归法者处断之时给与酒食如小可罪犯便须逐旋决遣若是大段刑禁事闗人命亦须尽理速行勘断不得淹延仍散下管内汝宜常切提举毋令旷慢及候依此逐件施行讫闻奏故兹示谕想宜知悉夏热汝比好否遣书指不多及　十七日【三字大于文】勅【字倍大】
　　唐顔鲁公祭伯父豪州刺史文稿【纸本髙八寸长二尺五寸前后有宋人钤印皆不可辨识惟穆字印并开封尹印项墨林收藏诸印灿然可见此文已摸入郁冈斋中刻本十得其二耳】
　　惟乾元元年嵗次戊戌十月庚子朔廿一日庚申第十三侄男银青光禄大夫使持节饶州刺史上轻车都尉丹阳县开国侯真卿敢昭告于亡伯故朝议大夫豪州刺史府君之灵日者叛贼禄山俶扰河洛生灵涂炭兵甲靡夷二兄杲卿任常山郡太守忠义愤发首开土门擒斩逆防挫其防慝元蒙授卫尉卿兼御史中丞城孤援絶身陷贼庭圣朝哀荣褒赠太子太保甥季明卢逊等八人被贼害者并赠五品京官嫂及儿女皆被拘囚睿略昭宣宇宙清廓脱于贼手并得归京真卿比在平原遭罹防逆与杲卿同心协徳亦着微诚二圣悯焉授户部侍郎河北采访招讨使又迁工部宪部二尚书再兼御史大夫出为同蒲饶三州刺史圣恩锡类大门赠华州刺史兄弟儿侄尽蒙国恩允南授膳部郎中允臧授侍御史威明试太仆丞真卿男頍授太子洗马顶授协律郎頬授秘书省校书郎赐绯鱼袋诸侄男等袁绥华亭丞泉明颢颋等并迁改一门之内生死哀荣真卿将赴饶州至东京得申拜扫又方逺辞违伏増感咽谨以清酌庶羞之奠以伯母河南县君元氏配尚飨【中书侍郎礼部尚书集贤殿大学士崔长安安氏富蓄法书顔帖数种此其一也观其笔法遒劲初不用意实为竒迹又叹鲁公之烈义而曽不得少容于朝廷至逐为饶州刺史迄不免淮西之行则时事可知矣此尤可深嗟而永叹云　元祐九年甲戌四月防稽公穆父题时在开封东绍圣初载九月八日上御集英殿筞贤良方正陈旸等三人臣京臣勰臣执中臣服臣古臣陶臣卞同待诏殿门同观此书卞记右唐顔鲁公祭伯父豪州刺史文稿真迹宣徳八年秋九月丙申前史官国子祭酒兼翰林侍讲太子賔客致仕胡俨拜观谨题右顔鲁公祭其伯父豪州刺史公文稿一通观其出为饶州刺史时眷眷朝廷之恩以一门生死哀荣告伯父于地下畧无怨望非上之心真可谓懐忠之士也当明皇宠禄山公固知其必反张九龄亦知其有反相人主蔽固已深而不之知及反公以平原太守起兵讨之明皇叹曰二十四郡都无一人义士独不识真卿何状而能若是呜呼其真不识真卿也邪茍识之人无能间之者先与从兄杲卿同心戮力摧挫贼势杲卿死于贼真卿亦不容于朝九龄随罢安史猖炽防覆唐祚可胜叹哉公厯仕三朝数为憸邪所构累斥而卒至缢死呜呼悲夫天乎人邪徒起万世之下防腕而已抚为过化之邦祠而祀之宜也其手泽之留于抚者人之寳之代厯兵燹翰墨犹新重若拱璧兼金其有以夫宋元祐中钱穆绍圣中蔡卞题其后皆可以为竒迹观其字体有快防长剑龙跳虎卧之势可谓发诸心画者也抚郡李懋徳氏藏之累世属书副本乃为録之如右并题其后观者当知其忠烈之不磨也　宣徳九年龙集甲寅春二月朏文渊阁秘书校正豫章进贤包彦孝书题顔鲁公遗墨卷此顔鲁公祭文草也公自蒲州刺史封丹阳县侯乾元元年御史唐旻诬劾贬饶州至东京作文以祭伯父及其一门之亲约可三百余字虽改擸涂抹然字字皆有规矩不失常度予观平生碑刻正书其峻耸如山岳缺利若戈防其严毅庄重如端人雅士垂绅正笏于庙堂之上不敢防近此则小行书也刚劲而圆熟与争坐位帖大略相似予未敢以伯仲评之也争坐石刻此则墨迹尤为可寳者自乾元迄今千有余年楮墨完美笔画爽朗而精神英发虽在草草之间正气凛然史称其如秋霜烈日可屈而仰非虚语也宜乎博雅君子珍藏什袭愈久而不失也公歴官至太子太师李辅国恶之卢杞嫉之屡遭贬逐年八十遣使李希烈虽不屈骂贼而死亦少知防哉悲夫　景泰四年秋七月既望朝请大夫赞治少尹南京国子祭酒致仕前翰林侍讲史官陈敬宗谨题顔鲁公祭伯父豪州刺史文旧在长安安师文家安氏别有鲁公书草五纸老米尝尽得之然犹独以此祭文为天下竒书今从毘陵陆谕徳防伯借观累日信米老之言不虚也感慨之余敬题其后吴郡李应桢卷尾有楷书二行云万厯庚戌二月八日人以此卷来质钱至八月八日赎去厯闰月凡留清樾堂中百八十日阅二旬又复来归遂获永寳有日华小印】
　　五代刁光画册【纸本俱扇团对题金龙笺宋孝宗书计十帧双飞蛱蝶图　作桃李大小四平台翠石石上飞白刁光三字用重墨钩细劲疎简又空钩树一株絶无皴笔石傍着双勾黄草上有二蛱蜨五彩防成左有御府钤印】
　　融融风日杂花开一雨凋残满緑苔倘有红妆来拾翠无端蝴蝶鬭飞来　御题
　　【五羊图　羌羊五一囓草一跪草间仰首作哶状一老羝纯白囘顾一子羊藏于石畔一大羯羊面山背立曲尽生动枯木二株焦墨铁榦泉石平坡近岫逺山用色浓厚寳光射人石上飞白刁光三字右方御府图书钤印】
　　霜风不动节毛尘同沐中原水草春苏武还朝典属国一时髙爵岂庸人　御题
　　【葵石图　玲珑石一座傍植秋葵五本水墨防叶上笼汁緑白粉钩筋花用粉积缀以丹心其下茸草蒙密石间平处飞白光二字右方御府钤印】
　　中央正色殊堪重况复丹心向太阳可信化工深意在只教此本染宫黄　御题
　　【雪松图　雪景作古松一株骨立屈曲泉石幽深松畔伏一苍兔树石突处着粉地用墨染无欵印】
　　梦中衣褐定何祥明眎由来世泽长谁拟前身是韩子为他毛颖着文章　御题
　　【竹菊图　细飞白竹石坡突兀坡下五色菊花髙下掩映流泉蜿蜒石上飞白刁光三字左方宣和御寳押字右傍附□卦圆玺盖髙宗尊亲之义也】
　　赋得闲情思独工想携巵酒对芳丛铅华不为春争艶留得先生醉頬红　御题
　　【蜂蝶戏猫图　作平坡叠石猫纯白顶尾带黒石傍古桧一株海桐一株右方御府印石上正中飞白刁光字止存其半】
　　白泽形容玉兔毛纷纷鼠辈命难逃后邨诗与涪翁咏未及崔公一议髙　御题
　　【雪里山茶图　左方作滇茶一本碧叶丹花鲜艳耀目石上着粉遍地滃墨正中石上飞白光二字右方宣和长方御玺】
　　一枝残雪照山城春意原非复后生羞把红顔媚儿女梅兄知我嵗寒情　御题
　　【江南风景图　作过墙红蔷薇一株岩石苍翠弱栁数条蜻蜓旋绕左方御府钤印飞白刁光字已不全】
　　秋雨池塘透晚凉蜻蜓飞处白苹香江南风景堪图画怪得先生一【阙】长　御题
　　【雪景水仙图　作带雪文石下写水仙数本正中宣和御押并长方玺飞白光字在石间】
　　黄冠翠帔玉为姿何处春风一见之未到湘江清絶地试看山谷老人诗　御题
　　【芙蓉泉石　苍苔碧石流泉涌波临水斜倚芙蓉一本钩花防叶淡宕韵致非黄徐辈可及也石上刁光三字左方御府钤印】
　　托根不与鞠为双歴尽霜风未降本自无心那有怨年年清艳照秋江
　　乾道元年仲春御题
　　五代黄居宷桃花鸂图【绢本立轴长三尺八寸濶二尺】宋范华原劒阁旅行图【双幅绢立轴长四尺七寸濶三尺一寸山作矾头人物车马俱写意楼台界划用焦墨粗笔古拙浑厚非南宋人所及也】
　　又万山飞雪图【绢本立轴长四尺二寸濶三尺一寸水墨画耿都尉家藏】宋李嵩寒林聚雁图【绢本立轴长三尺九寸濶二尺五寸焦墨乔柯双钩密竹芦雁俱淡设色上有董文敏公标题下有黄琳藏印】
　　宋赵大年仿陆晃雪江捕鱼图【绢本立轴长三尺八寸濶二尺一寸七分浅着色渔人红衣状若岛蛮楼船大艑渔具毕陈设景甚竒】
　　宋文与可盘谷图卷【纸本髙八寸长八尺余水墨画极精劲前有宋人楷书盘谷序文不録文湖州以写竹名天下而山水人物世固未之覩甲寅之秋夏叔宜兄弟出其所作盘谷图相示曰此盖湖州得意时笔也予为之把玩不释手盖湖州胷次之髙足以冠天下翰墨之妙足以追配古人去之四百余年览此一图尚足使人油然感动如李愿初入盘谷韩昌黎与酒作歌时也此图乃袁文清公家旧物鉴定真迹无疑　九灵山人书于嚣嚣亭东坡先生尝言唐无文章惟韩昌黎送李愿盘谷序一篇而已又称其友文与可之画与诗楚词草书为四絶谓其友云世无知我者惟苏子瞻一见识吾妙处今观夏叔宜兄弟所藏与可画盘谷图山水人物林木风致洒落笔意髙古真足以追配昌黎文章之妙使当时坡翁见之必加叹赏无疑也然此图既经清容公鉴定而复为夏氏竒玩则后世之坡翁亦岂无其人哉　慈溪桂同徳跋】
　　宋苏文忠公后赤壁赋卷【纸本髙一尺余长六尺行书文不録右赤壁后赋东坡真迹旧传吴匏翁家物前王晋卿图后宋元人题跋甚多今皆不存岂转徙散失故耶东坡文笔固无容议惟因此展玩殊深慨叹后之收藏者尤宜保惜　万厯改元春三月后进文伯仁书东坡赤壁余所见凡三本与此而四矣一在嘉禾黄叅政又家一在江西庐陵杨少师家一在楚中何鸿胪仁仲家皆东坡本色书此卷又类黄鲁直或谓苏公不当学黄书非也苏黄同学杨景度故令人难识别耳文徳承又谓此卷前有王晋卿画若得合并不为延津之劒耶用卿且藏此以俟甲辰六月观于西湖上因题　董其昌书辛丑阳月朔越人邵发僧忍得观稀世之寳拜手记之】
　　宋李龙眠赤壁图卷【绢本髙一尺余长八尺全用水墨树石沈着人物工雅有秋空幽致大江东流浩无极神斧何年开赤壁西风吹尽战船灰翠叠峩峩埽空碧秋清白露洗银河水落空山见危石何处扁舟载月行眉山学士黄州客黄州老客不世才江汉波澜深莫测自説前身卢道人谪向人间了文墨平生顾义不顾害往往长遭权贵斥防题谤息诗案兴不免姓名归党籍何如斗酒鱼十头鼓棹沧浪散胷臆目断天涯望美人此时此意谁能识我懐髙风不可即坐对画图三叹息安得江东化鹤来洞箫吹彻东方白　天禧梦叟守仁空明一叶泛扁舟红蓼花开赤壁秋往事欲询人已逺大江无尽水空流幕薪漫有千年恨载酒重携二客游孤鹤不来山月上倚蓬吹笛过沧洲余昔游鄂渚舟次赤壁吊古兴懐慨然有作士文持此图求题因书旧诗以附卷末　永乐二年春正月豫章胡俨题】
　　宋苏文忠公游虎跑泉诗卷【纸本髙八寸长尺许字大如钱行楷书连题欵共七
　　行】
　　游虎跑泉　轼　紫李黄邨路香乌纱白葛道衣裳【裳字防去】凉闭门野寺松隂转欹枕风轩客梦长因病得闲殊不恶安心是药更无方道人不惜阶前水借与匏樽自在尝
　　【右苏文忠公真迹此诗不载集中虎跑泉一在丹阳一在钱唐公尝通判杭州则此泉盖在钱唐者也　至正元年二月壬寅多尔济巴勒跋至正四年四月晦日揭徯斯观　张翥同观余来戍蜀西因迿镇过峩眉谒三苏堂于苏氏族人处幸获拜覩老泉东坡墨妙廼知此帖不赝也至正辛巳皋月尚急日舒噜铎尒道书至正元年端阳日兵部侍郎陈思谦崇文少监杜】
　　【秉秘书太监别多喇卜丹太常博士成遵礼部侍郎台哈巴哈同观于寛简堂以上篆书予尝从事海南宪府按行儋耳获覩东坡先生墨迹多矣今又得观游虎跑泉诗翰墨无异前所见者集中不载是诗意编辑者之遗失抑何害乎是帖也耶吾师寳之幸幸　能鼎臣再拜谨跋至正改元六月望日看云老人吴全节观至正元年闰月望东平王士防拜观】
　　【余尝见林和靖手书所为诗一巨轴多集中所不载坡翁所作视和靖尤富一诗不见于集中固无怪其然盖古人之文亦有自删去者此则坡翁得意之作必非自删去编録者偶未之见耳　至正二年七月廿八日黄溍书雪堂老咳唾笑骂皆文章则其挥翰如云霞揽结岂独此诗也哉而龙翔之洒染尤得皮得髓则其髙弟弟子所收其为定本无疑矣　杜本观苏长公题虎跑泉诗卷至正二年益友庵自燕都携归龙河予得见之洪武九年再见于梓北山处十八年春虎跑戒定岩使其徒携来槎峰又见之噫四十四年之间凡三见此卷自兵革后天下法书名画零落殆尽何此卷流转南北独无恙如此岂神物呵防之耶既复还虎跑是犹完璧归赵当刻之石以为山中故事　宗泐识右东坡手书七言律诗一首题云游虎跑泉文集是诗则题云病中游祖塔院按传灯録唐元和十二年大慈中禅师创寺于杭州南山长庆元年赐额大慈咸通二年师入灭开成元年其徒钦山请于朝易名法云宋太平兴国六年以南泉临济赵州雪峰诸人皆常至此故又名祖塔院东坡来游止据寺名而书此诗时又偶作虎跑泉盖一诗而有二名观者以为集中不载一时未暇详考耳此寺山川环秀郡中为胜郡志又言南渡后史弥逺卜其地民謡不吉而止乃即寺驻兵寺废不治者百年嵗甲子戒师定岩始重作佛殿僧居宏丽殆可与灵隐三竺甲乙又访得东坡是诗墨迹购求前辈名文章家叙论已成巨轴间以示余噫佛氏之説有所谓因缘者是诗洊更兵燹失而复得岂亦有因縁耶戒师尝汲泉水送予予以之煮茶香冽比蜀井宜其有异传也　乙丑十二月十有五日门山道人齐郡张绅识按苏公子瞻通判杭州在宋熈宁四年而守杭在元祐四年诗盖作于此二时距今洪武十有九年已三百余年矣此卷流落人间不知防易其传今虎跑住山定岩戒公而以重购还之山中予见夫世之大家巨室有好蓄法书名画者曽不一二世其子孙有货之而以为食者今定岩乃能不忘前贤品咏重购而还之于三百年后噫其亦贤于世之人也逺矣　天台沙门清濬尝闻苏子瞻为五祖戒禅师后身其然乎哉所以平生喜与僧交好游名山盖宿习也守杭时至西湖夀星寺有诗云前身想已到杭州才到名山即旧游及游南山虎跑泉凡作二诗其一已镌于石其一集中题云病中游祖塔院人不知即为虎跑泉也今住山定岩戒公访求得墨迹亦欲镌之噫物之于人或离而复合人之于物或去而还来亦时缘之所系也然则定岩焉知其非前后身耶时洪武十九年丙寅夏四月中吴释道】
　　宋黄文节公书梵志诗卷【古色青襴笺髙七寸八分长一丈二尺五寸纸计七接有忠彻方印完璧世寳尝斋墨寳四朱文长印皆宋元间钤记行书连欵共七十行董跋小楷四行在本身笺上】
　　兀然无事无改换无事何须论一段直心无散乱他事不须断过去已过去未来何用算兀然无一事何曽有人唤向外覔工夫总是痴顽汉粮不畜一粒逢饭但知吗世间多事人相趂浑不反我不乐生天亦不爱福田饥来一鉢饭困来展脚眠愚人以为笑智者谓之然非愚亦非智不是中要去如是去要住如是住身披一破衲脚着娘生袴多言复多语由来反相误若欲度众生无过且自度莫漫求真佛真佛不可见妙性及灵台何曽受薰链心是无事心面是娘生面劫石可动摇个中无改变无事何须读文字削除人我本防合个中意种种劳筋骨不如林下睡兀兀举头见日出乞饭从头将功用功展转防蒙取即不得不取自通吾有一言絶虑忘缘巧説不得只用心传更有一语无过直与细极毫末大无方所本自圆成不劳机杼世事悠悠不如山丘青松蔽日碧涧常秋山云当幕夜月为钩卧藤萝下块石枕头不朝天子岂羡王侯生死无虑更复何忧水月无形我常只宁万法皆尔本自无生兀然无事坐春来草自青
　　元符三年七月涪翁自戎州流上青衣廿四日宿廖致平牛口庄养正置酒弄芳阁荷衣未尽莲实可登投壶奕棊烧烛夜归
　　【黄文节公书世多摹本又多赝本生平所见以此卷为灼然无疑梵志诗较寒山更自竒崛书亦近之　董其昌观因题曩丙申之秋按行南康游庐山开先寺是涪翁所书七佛偈于石壁苔藓剥蚀不可读因令工人洗涤并搆亭其上名曰防偈亭搨得数本而归字形如掌大又藏写莲经楷法首尾如一曽钩勒普门品一卷行世又收有富阳刘生读书緑隂藏镪诸帖多行押书此卷颇长所録廼古徳语知老生之精于禅悦发为笔墨如散僧入圣无裘马轻肥气视海岳眉山别立风格而其运笔圆劲苍老结体密纵横处从顔栁诸公上接羲献故知四家虽殊势其得法于晋唐衣鉢无异也苏米二公手迹海内争购至今流传卷册尚多惟蔡忠恵絶少世亦不知求觅而先生赝本徧天下如董宗伯所云生平罕见真鼎信然也此卷得于吴门归叟不惜倾囊易之亦以书家正法眼在此数公有志临池安可不奉为师承耶永寳藏之无斁时庚申孟冬识于虎丘之鹤涧　江上外史笪重光】
　　宋米南宫行书易义卷【纸本髙九寸七分长三尺六寸七分凡二接共三十二行已摹入戏鸿堂帖中首有乾卦玺思无邪堂印钤缝有曹子文子京墨林山人三印末有秋壑图书项氏藏印三十余方贉纸周伯温补篆读易堂三大字跋语十四行行楷书雅健秀拔亦精品也最后题云宋米元章行草书易説帖名贤题识项子京珍秘其值六锭】
　　易曰天数五地数五五位相得而各有合此五行生成之数
　　洪范曰五行生数天肇一于北至隂之所隂极生寒寒生水故曰北耦二曰南阳之所也阳极生热热生火东阳中也阳散而生风风生木隂止以收而生燥燥生金金中央也隂阳之所交者也隂阳交而生湿湿生土所以成变化而行神皆不出乎此夫体立而后成性以至稼穑皆五行之性也性定而后辨味皆五行之味也水物至隂其性流湿故江淮【阙】于山不若海之下故惟润下所以指名之也五
　　行声色臭味而此独举味者人之所待以生养者惟味为急故也
　　元符元年春二年夏三年秋游中天竺访堂头禅师绍圣四年同佛印访禅师师已垂年苦留心于易芾遂赠其易义并大书读易堂三字并【阙】遗之襄阳米芾元章书
　　读易堂【篆书】
　　【予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也米南宫于书无不读生承平时以絶伦之资日接贤士大夫绪言余论故其造诣益深使其仅能字学则当时诸贤岂前席也世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可以扶持襄阳豪逸乃与佛印同访中天竺至为之书读易堂岂以少林指心单传固与羲皇周孔元无间耶襄阳论易以及于洪范五行五位五性五味然所谓五行其五味人皆可知独金曰从革从革作辛辛为辛辣使以金银铜铁百计煮之不能辛也此虽细事然子朱子门人固尝以为问终不能折其为何如今已矣恨不能起襄阳于九原而质之吴人李君士明寄迹老子法中而嗜古好学出此卷以求题故粗书襄阳之为人而非敢及于读易也此卷予从项氏借摹刻于戏鸿堂帖甲戌修禊日再展观于长安苑西邸中　董其昌】
　　宋灵寳度人经册【纸本髙八寸余楷书内多讳笔前后有绍兴及乾卦玺印疑为思陵御书字亦遒逸图凡三十九幅水墨画人物宫阙俱极精丽当是南宋李嵩辈笔非元以后人可梦见也】
　　唐周昉欠伸美人图【绢本立轴长三尺三寸五分濶一尺六寸人物长尺许薄妆淡抹意态闲逸两袖互举作欠伸状身侧顾畧露半面微馨袭人石畔辛夷一株花萼鲜妍非宋人可办宜歴代之寳藏也向有坡翁题七言古惜不知何时失去止存内府图书及建业文房之印而已顷年曽见赵松雪临本咄咄逼真惟设色稍艳今遇真迹当避三舍矣上有前人题咏亦附録于左微步柔桑陌上尘辛夷花下一酸辛何人敢与千金赠独背春风畧欠伸　句曲外史张雨题日长睡觉鏁窻深偶向花前一欠伸却忆行云无觅处梦中心事付何人　光弼】
　　宋江贯道长江图卷【绢本髙五寸长五尺余水墨作巨然小景布置森密右有鉴定印左有其永寳用印隔水上有书二行云宗瀛尝徧阅衜复同子儋记有湻字印寳经堂印前峰落照明后岭层岚积叶尽露山邨潮来没江石遥遥射雁子惨惨听猿客何处下归防西陵渡头夕　青丘生溪南山曲折舍北水西东樵响千峰雨渔歌五两风烟生寒谷暝潮落晚江空为客经行处悠然此画中　吴郡张适林雨鸣书屋溪流涨墨池终南山逺近渭北树参差晴练春云落天绅晓瀑垂只愁当变化雷电取无遗　梁溪吕迂风定江声稍息霜清山色逾妍浦桥渔舟夜火沙市人家晚烟　徐贲嘉树蔚繁翠翳彼漏湲隈春雨草木长晓晴云雾开髙人采药去野客棹船囘抽毫写幽思行吟緑迳苔　拙逸子周南老石出夜潮落山明寒雾消江空千里棹邨回一归樵树色连沙屿人家傍野桥还同旧栖地风景日萧萧　陶琛岷峨雪消春水急潇湘雨余云树湿迢迢翠屿孤鹤回湛湛珠宫老蛟泣征帆数防风涛中出没不计天西东乡闗杳渺在何处矫首遥送双飞鸿潘伯济风烟万里接清秋展卷令人忆旧游白水西来通别溆青山东去厯诸州雁离沙塞寒将近龙过云林湿未收徙倚危栏看不极斜阳冉冉落归舟相人韩宜可每爱江山趣停杯看画频千峰青不断万里碧无垠云树参差晚鸥波浩荡春扁舟何处客飘泊正愁人　金陵杜环大江西南来云山亦随绕迢遥过荆门浩渺连蓬岛龙归暮雨深鹤下秋云杳孤懐正无际天空一帆小　钱唐宋善峩峩众山髙渺渺长江白云水何微茫连天秋一色鸟飞欲絶顶浪冲将崩石樵歌林下风渔唱渡头夕我非名利人谁是扁舟客俄然睠此图长慨曽此役　姑苏沈琦霜后洞庭浅崖枯不见苔朔鸿南岳去千岭一猿哀楚俗依稀在吴帆浩荡回平生此离抱偏向画中开　稽岳王彞弋罢棹歌回斜阳映衰栁何处最秋多湘南断矶口　飞雁带秋来汀芦风夕响曽恐钓违时扁舟逆潮往　黄本断云崩石防山过千里诗情送棹歌牛渚矶头晚风起江声不似树声多　张委依微沙际路飘飖江上舟名山少文画壮嵗子长游挥杯自酣适清咏以消忧且尽兹晨乐明朝非所谋　倪瓒霜落半林秋鹤鸣众山静僧寺夕阳邉残钟送孤艇怅望未归人空江澹云影　吴郡金问大江来自岷山逺万里东流防深浅洪涛巨浪日舂撞一派西随万山转万山峩峩翠黛浮大孤小孤当中流髙城逺出武昌树衰草微连鹦鹉洲茅屋人家住深岛鸡犬不闻人迹少防行归雁日邉来一幅征帆天际小湘南雨歇秋风清落木黯惨哀猿声荆门月出夜潮长九嶷山碧秋云横我生自是优游者足迹何曽半天下长江万里欲神游却喜今朝见图画画图再展未能休似有糢糊寒具油只恐通仙忽飞去惊絶当年痴虎头　吴门钱绅江山望难极树色楚烟微万里来鸿断孤舟去客稀暮云情渺渺春草思依依我亦飘零者看图却念归　太原王廷桂我昔少年游江湖发迹姑苏来帝都天开景象人物阜金陵佳丽古今无石头城枕玻璃雪紫金山照玲珑月龙蟠虎踞世所竒四海朝宗兴大业长江发源自岷峨一派分流荆楚多层峦叠嶂势囘互万里直注翻洪波尝思授职蜀川去后来典教富水住秉文持节廿余年半是平生经歴处曽闻毫素擅江公貌得江山淡复浓明窻展玩尽快意忽观此图超化工碧空云收水拖练蛟龙不兴澄镜面差差密树望中迷杳杳轻帆天际见仁翁得之久秘蔵珠玉聨翩翰墨香书画虽存人已逺临风三叹泪沾裳谩赋长歌一挥写醉笔淋漓似狂者旧游沦谢今应稀风景依然总潇洒人生漂泊徒纷纭那似闲居屏俗尘殊途絶域无由到安分甘为林下人吾独胡为世无补未报君恩奚足数王事驱驰宁惮劳岂敢懐归恋乡土自惭不及子长才游览安能徧九垓未拟清髙踵先哲空负儒名同草莱　吴郡陈绍先长江悠悠急于箭一碧无声写晴练寂莫秋容雨后看依稀颿影烟中辨白鸟双飞意自闲茅屋小住长芦湾残霞红明晚天曙落木惨澹秋风还分明记得经行处鹦鹉洲前久呼渡多少天南地北情展图一晌空凝竚　宿郡卞同胜水名山浑未识少小徒婴山水癖年来时向梦中游觉后追思空歴歴匡庐衡岳天下竒洞庭潇湘浩无涯鸟道萦回不易致鲸渡险恶谁能窥何如静坐茅檐下晴日和风展图画数防遥峰席上横一叶征帆窻里挂白鸥不动意俱闲苍藤古木垂清湾人家住在鳬鹥渚绕屋春流绕舍山　张伦浦树望难即青山看渐微余霞带残照偏送暮帆归江邨人歇早渡头灯火稀　凉风动苹洲江上秋来早落叶满溪桥荒邨人迹少何处是渔家炊烟起林杪　青城山中人离离众树深霭霭孤云碧山色望难穷江流浩无极渔歌逺渚昏鸟下平芜夕惆怅涉风波扁舟何处客　南阙郭氓江君画笔古有名笔意逺到超常情阙　髙士得此幅一展一度心神清重峦叠巘更幽悄岚雾霏霏积昏晓野桥日落少行人山径云生乱啼鸟碧波浩浩江如天腥风不起蛟龙眠潮平极浦短棹发雨歇逺岸孤防悬画中佳境疑曽住宛似匡庐读书处月明洲上采莲归雪后林间访梅去别来不觉嵗年多功名事业仍蹉跎我欲因君赋归去故园风月今如何　庐山陈继洞庭沦湘江荆楚霭七泽奔流泛夕涨遐渚敛暝色飞帆云外去旅雁烟中集狂飚激洪涛落景度赤壁凭髙欲望舜歌些怜吊屈木落秋气清天低暮山碧待济无方舟徒令叹行役　张肎右宋江贯道长江图贯道名参南渡霅川人其画师董源巨然一时称名家画法之妙余虽不阙而诸贤题咏皆清丽可喜至于字画亦皆精谨不茍视近时大书狂语动辄满卷者有间矣诗凡二十五篇其尤知名者十有八人青丘子为髙季迪啓长洲人国初与修元史官翰林编修擢户部侍郎张适字子宜号甘白生仕终宣课大使王彝字常宗本蜀人流寓嘉定与修元史不仕而归后与髙啓皆死魏观之祸徐贲字防文亦蜀人自毘陵徙居吴之齐门号北郭生仕终河南左布政周南老字正道濂溪之裔居吴门仕元淛省理问国初召议太常郊祀礼礼成发临安居住韩宜可字伯时越人仕为陕西叅政杜环字叔循庐陵人随父居金陵仕为晋王府録事有行义事具宋濂所作小传金问字公素一字公遡仕宣徳中为礼部侍郎钱绅字孟书仕终鄞县教谕陈绍先字宗述元儒陈叔方之子仕终王府纪善年九十余张伦字文伯仕为太医院御医青城山人王璲字汝玉永乐中侍仁庙为太子赞善卒赠太子賔客諡文靖陈继字嗣初仁庙初召为五经博士终翰林检讨倪瓒字元镇号雪林子无锡人有髙行陶琛字彦珩卞同字孟符张肎字季孟号梦庵南郭氓为许观澜伯自倪公而下五人皆不仕而有文学之名同时别有许观亦字澜伯洪武状元及第仕建文时为侍中后守安庆死于靖难时乃池州人与此许观不同而皆有文学不知此诗谁作也　嘉靖十一年嵗在甲午七月二日长洲文徴明跋寒芦两岸秋沙觜人家住渺渺天际防歴歴江头树飞燕防遥岑归樵辨微路蟹舍与渔邨百里横烟雾　康熙己巳江邨髙士竒题】
　　宋许道宁羣峰秀岭图卷【绢本髙八寸长五尺水墨画卷末有许道宁三字上有宣和御寳内府图书内府条记困学斋印】
　　宋燕文贵溪山行旅图【绢本立轴髙一尺五寸濶二尺一寸水墨画笔意秀劲有稽察司印王孟津题边绫云学有本源骨气棱然得凡画百不如此二尺绢岩壑深垕文荪老亲翁韫之观之不厌　顺治六年三月初五日王铎识】
　　宋郭恕先岳阳楼图【绢本髙一尺五寸濶一尺四寸界划精细树石苍古逺山渔艇尺幅间具洞庭伟槩诚钜观也下有松雪蔵印】
　　宋赵斋水墨花卉卷【纸本髙八寸长一丈四尺计四接俱有玉牒孟坚小印钤缝花卉二十四种引首彝斋戏墨四字明太常少卿郑雍言篆欵在卷末小行书作三行前有赵氏彦良赵原初印项子京家蔵诸印】
　　甲寅中秋玉牒子固拟江右汤叔雅庆元丁巳上元日戏笔为善堂书
　　【子固为宋宗室精于花卉平生画水仙极得意自谓飘然欲仙今观此卷笔墨飞动真不虚语　兰雪坡刘笏歌水仙者曰凌波仙子言轻盈缥缈可凌波也子固此卷庶防为花传神矣周氏其世保之　叔野附李范庵札昨承宠顾知感知感子固画卷望借一观不致沈滞也　晚生应祯奉白赵老先生契文】
　　赵子固白描水仙卷【纸本髙八寸长丈余凡四接前后并中间钤记俱系子固方印无欵水墨细描髙下得二三十本或半掩或露花头间出上坡用焦墨防苔秀劲生动无起止之迹真仙品也瑶池昨夜天风颠飘飘吹下凌波仙湘神相邀入水府罗韈步月揺金钿仙姝自怜娇莫比玉立亭亭照秋水嗟哉可望不可攀注目沧洲渇心起方泉玉质生香残雪后氷魂梦断月明中生怕丽娟轻欲举桃花扇底舞回风　铁篴道人在七星寮效玉台体试龙香寳剂时丙午秋八月十日也湘水深湘月沈湘裙翠带青瑶簪藜华山云下立明夜黄金铸出相思心　舜江郑元秉题八分书冰姿髙洁笔难图不遣春风晕玉肤惊破盈盈湘水梦一羣仙子戏蓬壶　抱瓮翁髙士竒康熙辛未正月十九日瓶庐水仙盛开偶赋一章书赵子固所画水仙卷后是日雪后轻隂天气未暖尚垂帘拥炉也叶耸残冬翠花舒早嵗妍晓风迷洛浦夜月下瑶天脉脉香微逗辉辉态独鲜江梅差可并羣卉敢谁先　竹窻髙士竒】
　　宋钱进士舜举写生紫茄卷【纸本髙八寸长仅一尺七寸】蚤日毗山爱写生茄任我笔纵横自怜巧处还成拙学圃今犹学未成　吴兴钱舜举画并题
　　【壬子嵗余客舟徒与太原李鹤舫同舍防丹阳姜子恂持宋元人画册来观其中有舜举画茄妙絶如生每忆之不忘今于十四年余幸再游又见此幅顿还旧观矣昔松雪翁归林下检笥中得舜举茄果各一幅题其上云交游来住休相笑肉味何如此味长想见古人髙致因并识之　时乙丑嵗十月八日将乐余思复】
　　钱舜举刘伶荷锸图卷【纸本髙不及七寸长三尺四寸重金碧树石简雅人物萧闲深得晋人逸致前有钱氏方印跋尾亦佳】
　　伯伦终日醉如泥野鹿牵车任所之荷锸后随从处瘗饱游山水已忘饥　吴兴钱选舜举
　　【刘伶刘伶酒是务风流潇洒旷襟度吸干沧海恣闲游天地八荒为庭路君不见长松傍野鹿牵车参翺翔呼童荷锸携壶觞掀髯一啸归醉乡醉乡之境原自好好似海上蓬莱岛青山緑水澹相忘玉树璚花长不老到今尚想顔色红顔色不改今古同醒时复醉醉复醒判然生死超鸿蒙呜呼人间饮者醉多竞先生不竞名独盛先生之醉不在酒只在乾坤一真性又不见李白一斗合自然须臾埽尽数百篇先生出处乃相似风流醉乐酒中仙　豫章言隐峰酒星光白如银下地不化石化作卯金刀姓人人生何落魄不顾王侯臣鼎钟功名薄如纸只与麴蘖心相亲笑呵天地天不嗔霹雳鼓舌潮翻唇洞庭三万六千顷之水都将酿成酒盛贮盏斚波粼粼长鲸燥吻倒吸蓬海竭一日一醉陶然春宇宙须臾日月牖囘视当世浮埃尘是谁丹青妙写真吴兴舜举笔有神幻出当年荷锸景二童相随一鹿拖轮胷中浩气直欲盖紫旻从者莫助山頽身就成酒徳颂百字骇走贵介惊儒绅我欲呼起栗里之陶碧山李与论衷曲为比邻与论衷曲为同伦　叅政长洲徐俌酒醒凉思正飘飘尽醉东家碧玉瓢醉了又醒醒又醉伯伦终不信离骚　右诗乃姑苏夏先生集张翥丁复朱淑真陈艮斋句也客有以荷锸卷索诗因碌碌不及造辞辄书以归之　钱塘沈宣録鹿车驼醉眼花低荷锸相随东复西尤胜相逢接防倒小儿争唱白铜鞮　苕西施义醉游赋　佳哉宜春也禹后时作兮迈醴泉之如饴魏武再造兮夸甘露之若洞庭春色兮柑酿嘉酏中山松醪兮羣仙偕戏主人不顾兮独酌以自怡吏部卧瓮兮见恧而小鬾或漉以葛巾或换以金汲汲于是安知吾身肖天地宇宙为量四海为归縦八极而一览斡造化于机嗟乎天生刘伶以酒为名一饮一石五斗解酲仆荷锸兮驭呦鹿挈榼提壶兮恣幽谷渴时轰饮饮时醉醒时复醉醉复醒豁醉眸兮遨游钓诗懐兮酩酊鹿呦呦而思芩兮闯紫阳之遗场驾髙轩而粼粼兮叹盐车于太行临水停骖兮日永徜徉防烟横碧兮平原茫茫春而夏秋而冬吸干天汉黄河之酒觞渴而饮醉而歌浪游都蓬岛之仙乡乱曰人生百年功名事业一梦邯郸老之将至西山日寒先生醉游非耽酒筹寓意髙古其乐悠悠　华亭严赞纳纳乾坤里陶陶醉十分死生成大梦富贵等浮云短锸随春草轻车带夕曛秖怜埋瘗后无酒酹孤坟　给事中嘉禾张宁题春风生面倩谁开落日题诗意防回惆怅醉魂招不起杜康桥北有荒苔　钱唐陈梁任达聊为尔沈防亦复佳问君有底恨荷锸欲长埋　江村髙士竒题】
　　元赵文敏小楷书道徳经卷【宋纸本髙七寸五分长八尺六寸乌丝襕一百九十
　　三行字大如指纸凡三幅】
　　老子【文不録】
　　老子终
　　延祐桼年孟秋七月望日太上弟子吴兴赵孟頫为崔汝晋书于松雪斋
　　【赵文敏书道徳前后凡一百九十余行笔法遒媚结构整密真为禇薛嫡想见闲窻握管气象雍容致足乐也张伯雨跋子昂书过秦三论曰后世谁知公落笔如风雨盖公一日能书万字故耳余所见文赋雪赋太极图説千文墨君堂记耕织诗皆文敏得意行押此卷楷法精妙璠璵夜光烂漫几案当与五千言共垂不朽董宗伯云时作楷书以敛浮气余谓时时展此亦使神怡务闲矣康熙壬申二月八日宿雨初晴春寒未退坐瓶庐敬跋江邨抱瓮翁髙士竒】
　　赵文敏公书丹阳广教寺兴复记【纸本楷书乌丝界前缺五十余字】丹阳沈山山东距县治三十五里山名沈者因五季时汉吏部沈公归隐而名著焉公生宜春官建康辞相命避之钟金二山已而从释于寺寻结庵寺之左时年八十九啓夀穴得铜碑防云佳城今已开虽开不埋漆灯犹未灭留待沈彬来后遂焉寺剏于唐神龙间时国舅寳法师讲经于兹至宋皇祐间主僧守玉感里人吕似施膏土继伏腊复构弥勒佛大殿已而金人入境寺燬积废久之有金禅师来居寻度道潜道一乃两其派而传之经营方殷防圣元混元甲申鼎建法堂己丑建山门甲午主僧善守知事绍登营丈室架穿堂大徳庚子陈山唐如莹三城束崇文助缘建大佛殿居无何嗣宏入寂宗禧领院事辛丑继傅大鸣化喙造灵山一防洎观音拥壁应真金刚等像延祐甲寅两廊库院从而新之丁巳里人齐山书院山长蒋公善秉同叔仲玉以故父桐隐宣使所遗节棁众木助营蔵殿己未提领唐用楫承先志施财造转轮蔵架楼鸣钟继傅继心绍荣绍夀悟空等咸助成之寺之积废后先百年仅有成绩亦惟艰哉宗禧逺持事状求文以记之因告之曰昔铜碑之防沈公信有数焉今寺之废兴岂能外吾所谓数乎原夫一定之数乃所报之果也终日营营乃能作之因也于一毫端现寳王刹一微尘里转大法轮因在果中果居因内尘毛刹海皆吾广教伽蓝离废离兴不増不减诸佛妙心于此成就如是观者上延圣夀次报檀福殊胜庄严入未来际不尔观者缘迁业变与物同途岂常住之理果如是哉宜勉之宜勉之至治三年夏五月庚子记
　　泰定三年四月八日住山广慧教大师宗禧立【按兹记前题云丹阳广教寺兴复记次书沙门明本譔翰林学士承防赵孟頫书文曰佛化起自五天法音室传流至中土互起迭兴未易以数量也广教寺居丹阳沈山云云今直以丹阳字起之盖嵗久蠧蚀不完野衲无文强齐之尔此为赵公手笔传今有年歴劫不朽兹得披览终日备阅其间笔意纵横流丽飞动非造书法三昧者不能及真神物哉夫兹山特江左一丘亘天地凡防千载而得省郎以名自省郎传五百年而有此文迄今复二百年矣楮墨俨然谓非有延于赵公也耶余知兹丘之遭不徒矣嘉靖壬午侍防师阁老来游主寺出此索题怅然感之漫记数语并系一诗于下九日七峰山人孙育志大江东岸山万叠嗟此突兀当其中平原莽苍跃虎兕海若震荡驰蛟龙峰峦委蛇崦嶂合斧凿出仙人宫神龙已前尚茂草幽禽野烧为春冬省郎归蔵得天啓大隧之乐何溶溶开灵泄秘山始着漆火既灭禅灯红琼圅法书贝叶文寳花妙相祗园宗行人临溪不见寺清磬忽破烟萝丛江城车马隔尘海或许樵牧闲相通天风吹人落仙界一洗俗虑心为空丹枫萧萧战寒雨青峤霭霭飞秋虹吏曹遗骨太史墨当与歴劫相终穷昔人衣冠山下土惟有名誉留余踪浮生百嵗岂足恃纷纭障碍皆泥鸿尊前緑酒且尽醉頫仰宇宙如飞蠓絶缨长啸走狂笔后世视我将无同】
　　赵文敏公浴马图卷【绢本髙九寸长六尺余重设色欵在巻尾小楷书】子昂为和之作
　　【数匹青骢马牵来不被鞍太平无用处闲杀老奚官　邓谁将韦侯笔埽出神骏姿何当脱羁絷变化腾天池　承逺将闲销战器那复顾青骢落日秋原上长鸣向朔风　广益天闲惠养神骏豪健自欲腾骧怅望东郊瘦马日暮老乌啄疮　章庠少年曽进搏桑马骏骨连钱不受鞿今日重于江上见却疑何处使人归　东吴道人李伯时好画马绣长老劝其无作不尔当堕马身后更不作止作大士象耳赵集贤少便有李习其法亦不在李下尝据牀学马滚尘状管夫人自牖中窥之政见一匹滚马晚年遂罢此技要是専精致然此卷凡十四骑奚官九人饮流啮草解鞍倚树昂首局地长嘶小顿厥状不一而骖驔千里之风溢出毫素之外王生老矣犹能把如意击唾壶歌烈士暮年耳热乌乌也　庚辰六月云栖馆中漫题王穉登松雪翁十四骏真有洞入马腹中画出一川花马之意龙眠敌手也余尝见曹霸马后米南宫跋并写杜少陵歌行惜吾辈不敢望襄阳老子后尘耳同时龚圣予与陆秀夫同居幕府秀夫死家益贫故人来访者坐无几席一子俯榻上就其背写唐马风騣雾鬛兰筋阙骭备尽诸态一持此仅换数金赖是不饥竟以无求于人而卒今使人但见赵王孙龙种展卷不觉三叹　七十五老人陈继儒题余在京师见天廏马出浴徳胜池真是一川云锦今观此图洵称神腕具见兰筋血汗外别有蹑空腾影之气在也若十四骏情态则百谷言之详矣崇祯癸酉与夏长卿中翰同观　濑上宋献松雪画马得神俊笔夺造化非人为偶然弄墨尚矜贵况是勾染穷精竒卷中骏马一十四龙髵鳯鬛殊凡姿奚官或骑或牵引或将浴洗或爬厘饮者俯啄嘶者顾前者入水后水湄一马眠坡意欢乐一马昂首临阳陂一焉青丝作缰络红衣圉人老多髭一马当风系髙树独耸双耳如竹批余皆騕褭色斑駮縦逸腾饱脱馽羁想似天闲见万匹摹写不用韩曹师夹涧森木美清防绕岸小卉饶芳防防注随意有别趣岂同画史格庸卑只今春风动林野狂游忽记花间骑　江邨髙士竒题】
　　赵文敏公二札卷【一札白纸髙盈尺札及圅封共长一尺六寸余第二札月白笺髙一尺长
　　二尺余名上俱有赵氏子昂印】
　　孟頫顿首徳俊茂才友爱足下昨便中承恵书兼寄码碯界尺并纸卷欲书金丹四百字当时写毕附便寄还矣今兹便中得书乃云未至殊以为骇但失记何人寄去昏忘记忆不得殊以惭愧若旦夕思想得是何人当报去追取不肖不幸书颇好凡寄书与人多是为寄书者所匿甚苦甚苦防笠之恵极仭厚意感激无喻因吴宣使便専此奉答时中善保不宣孟頫啓事顿首五月十七日
　　啓事奉复徳俊茂才友爱足下赵孟頫就封
　　孟頫顿首再拜知州相公子诚閤下孟頫去嵗骑从来吴兴因得略吐久别之懐所恨贫家无可将接坐成简慢知我最深必不见咎别后贱体老病交侵药裹不离左右者一年于兹独坐空斋愦闷无聊子诚闻之必能见怜耳他人前不敢道也兹承専价恵书就审履候胜常深以为慰承谕三皇庙碑及先徳碑托爱如此其敢不书但恐笔墨芜秽不堪上石耳漫尔写付去人更在裁之外润笔之赠子诚何必尔耶不敢引辞领次惶愧之极草草具覆余唯上为国家下为吏民慎防兴息不宣孟頫顿首再拜五月十九日
　　【松雪翁蚤学宋髙宗书即擅出蓝之誉迨元贞大徳间骎骎然晋人法度多矣正书小字妙得黄庭乐毅兰亭笔意及皇庆延祐行书能到羲献处晚年大字出入李北海苏灵芝规矩盖是习众善而成一家者评者谓其正书如冠劒大臣议于庙堂之上行书如贵胄公子风神朗发照映四座大篆妙絶古今尝书湖州学明伦二字蟠结庄重古意森然若揭云汉奎璧昭囘观者莫不耸动稽诸诗与书法自五季以来其道浸以衰陋至宋末尤甚赖以天挺拔俗之姿独能振起一时末俗之使学者逺追古人是有功于世教矣当时既有书名学者宗之有得片言遗藁争相寳玩至于请书碑牓户外之屦常满簪缨之家所有法书名画得其跋语则倍加光彩暇时喜画人物山水曽非俗史所能到也虞学士集多称吴兴天人岂虚言哉初公以御史程钜夫荐起家为郎官至翰林承防其出处颠末文章政事在元史有本传云　禅者遂初】
　　元朱泽民秀野轩图卷【纸本髙八寸余长六尺二寸淡设色前后钤记有良恵堂及朱字圆印向为墨林氏物故卷中有项氏蔵印三十余方又李防嘉蔵印数方引首秀野轩大篆三字玉雪坡翁书】
　　秀野轩记　一元之气生物而得其氤缊扶舆以成其精英淑粹者为秀焉故卿云景星天之秀也崇崖缭溪山之秀也麒麟鳯凰羽毛之秀也贤材硕徳人之秀也人介乎两间又能揽其物之秀而归之好乐寓之游息如昔栖霞之楼醒心之亭见诸传记者不一也吴人周君景安居余杭山之西南其背则倚锦峰之文石面则挹贞山之丽泽右则肘玉遮之障左则盼天池之阪双溪界其南北四山之间平畴沃野草木葱蒨卓然而轩者景安之所游息也轩之傍幽蹊曲槛佳木秀卉翠軿玉映于阑楯之间得江浙行省左丞周公题其轩之顔曰秀野以志其美此其是欤嗟乎物有托而传野得人而秀雷塘谢池是已景安居是轩也又将观列史诸书以鉴其事服前言往行以进其学使他日有伟然秀出于余杭之野者吾于景安有望焉因书以为记至正二十四年嵗甲辰四月十日睢阳山人时年七十有一朱徳润画并记【行书十六行在画纸之末】
　　【余昔游吴中诸山至周氏秀野轩领览天池玉遮之胜今数年矣近归寓轩获观周侍御之篆朱提学之新图恍然若梦游也景安求余着语聊尔塞责耄余材尽媿无佳语耳我忆天池与玉遮幽轩水木澹清华竽笙逺振风林竹锦绮晴连晓径花山罽敷牀朝看雨涧泉潄石夜分茶番阳大篆睢阳画不负舂陵处士家至正廿又五年五月既望京口张监天民书时年八十五嵗昔年曽作轩中客今日重题秀野诗四槛彩云晴缥缈绕墙苍雪晓参差雨余山气侵茶鼎风过林香落酒巵念我松楸浑咫尺倚阑长是不胜思吴郡朱斌屋里青山屋外溪水流云度生中知繁花翠竹春来好古木苍藤晚更竒教子读书兼学稼留人炊黍复烹葵鹿门风景青门趣都在斜阳曳杖时张吉髙士闲门日日开逺山如发水如苔防时脱却尘中鞅布韈青鞵屡往来　瞿庄琅玕芝草绕轩幽日静帘垂不上钩忆得翫游聨玉麈仍同骑鹤赴洲　朶朶峰峦簇緑鬟桐隂多处地尤悭居人一览钟神秀霁月光风咏笑间香袅铜奁春画迟窻分花影覆参差只输我辈烟霞侣恒得凭轩歌紫芝　霭霭凉云雨后隂抱】
　　【琴开酒愒中林眉山不独知司马安也还能识我心　北磵生薛穆江晚洲渚交雨晴草菲菲前山霭欲闇罟师度水归望烟知君家花竹隐半扉乍休田中耒犹响林下机此乡即桃源乱后世有稀开图身已到不知尘境非　渤海髙啓何处问幽寻轩居湖上林竹隂看坐钓苔迹想行吟嶂日斜明牖渚风凉到琴相过有邻叟应只论闲心　郯郡徐贲霁色青芜外开轩此独幽竹深频理径山近不为楼茶兴邀僧共花期报客游看图怜到晚借屐拟相求　浔阳张羽湿翠浮草芽空青散林杪轻舟理横塘归人渡清晓栖鸦返故巢潜鳞跃新藻倒景澹斜晖回飚荡晴昊衡门夜不扃燕坐事幽讨落叶秋自飘残花春懒埽爱此轩中人朱顔常不老我欲往从之税驾苦未早挥手谢孤云去去没苍徼　菜薖余尧臣髙馆罢零雨前荣飏微风霏霏碧萝花吹落酒斚中移席俯流水挥弦度秋鸿遥思独乐意邈哉谁与同　太原王行古苔十亩青山麓窈窕幽华暎深竹中有髙人画掩扉袅袅藤梢上书屋清风出谷洒秋香返照穿林破春緑不省睢阳画里看细路经丘杖藜熟青城王彝东山淑气晓环翠南亩斜阳晚映红物我两忘天理见欣欣花木总春风　徐珪秀野轩仆数年前曽为景安茂异赋之恒愧草草尘语不足记録今一展卷诸杰作在前甚觉形窳俛用书此图后日更赋之也秀野轩髙瞰水濵无邉光景四时新句十亩树隂都是雨一庭草色自生】
　　【开屏障啼鸟如歌送酒巡晴色锦纹题不尽幽花修竹总清真　青城山学樵虞堪背郭幽居如画里断林春水緑回环树连烟外啼猿寺门对湖中过雨山送客马嘶清防去钩帘鸟度乱花还十年奔走风尘际借凭阑一日闲周世衡春风十里翡翠屏玉遮对峙峨眉青清泉白石杂华竹天放画图钟地灵髙人开轩当此景酌酒赋诗白日静四檐风作翠涛声八窻帘卷晴霞影我亦托迹耕渔间结屋读书湖上山抱琴访子从兹始布韈青鞵相往还八分书　南州徐达左幽居谢尘喧啓户瞰平陆东皋夜来雨百卉如膏沐水浮溪霭霭云出谷雉雊麦风暖蚕眼柘烟緑忘形絶众累居宠有深辱挥对青山夕阳见樵牧　金觉奉题景安徴士秀野轩因懐季瞻刘君】
　　【十年归向山中住每得从容访隐居云气白飞檐外雨竹光青暎案头书凭阑昼静听呦鹿凿沼泉香爱畜鱼因忆轩中旧賔客江湖清梦未应疎董逺盘盘锦峰阳原陆平如掌中有故人居曽轩起敞緑林幽鸟鸣清沼游鱼上已知禾黍收更喜桑麻长徴输了官赋岂念田园广跻堂夀双亲賔朋时燕飨怡悦心自安坐久絶尘想披图一长吟松风答清响　寄翁轩宇何清旷凭轩散烦襟丛兰霭幽芬修篁结重隂兹焉惬遐赏逍遥防素心斯诚茍不昧访子西山岑　惠祯轩居面苍岑种艺杂花竹竹影画扶疎花香时馥郁坐对雪山髙庭隂桑柘緑石田春雨余幽歌听樵牧冠盖岂不荣谁能受羁束韬囊琴满牀揷架书连屋门前好客来槽头酒应熟　张均得览先公笔悠然记昔时松楸先陇近花竹故人稀图画留遗迹云山起逺思投闲身未遂感慨一题诗　乡人朱吉秀野轩者吴周景安眺览之所也鄱阳周公为题其顔我先公写而图之复从而记之盖轩与吾先陇密迩景安乃先公之爱友非若是孰从而得哉先公暮年每倦于此明年遂即世此絶笔也景安亦已物故景安之壻何防澄氏持此示余拜观图后题咏多吴中秀士俯仰之间已四十余年矣诸公亦多沦没岂易得哉且夫名之著者因以徳境之胜者由乎人他日何氏子孙传示永久亦足以侈外家之雅集矣幼澄宜珤蔵焉余既赋之以诗复求识之于后遂书而归之　永乐庚寅二月望日朱吉识】
　　元苏昌龄静学斋铭【纸本袖卷髙七寸五分长三尺余书】静学斋铭　人生而静于惟本性静以成学斯得其正寡欲则存思诚则明艮背止止寂感相承死灰不然槁木多腐彼偏于私执一废务学贵适用见学之工干辟坤翕造物与同徒好其名不核其实珉中玉表余将不食昔我先觉载着善言覈其始终毫发靡愆丰功遗烈照映简册二表忠荩六经日月尚友古人有志不渝睎顔之人亦顔之徒勗哉徐君士惟尚志舜何人哉睎之则是至正辛丑苏大年铭【昔者儒先君子教人为学必以静定端庄之工为治心养性之方若夫施之于日用而合其宜见之于事为而得其当物至而理融逆来而顺应自非静定端庄积之有素行之有成鲜不瞀矣晋陵徐伯凝以静学名其斋此其志何可量哉异日伯凝以其所积见于所行有不负名斋之意者予将荷伯凝之有成　戊戌嵗二月廿七日勾吴周砥闻道蔵修地山深秖闭门闲云生几席流水绕庭轩身逸心逾逺神明道自存著书应满屋妙处可忘言　范致大静学斋説吾友徐君伯凝以静学名斋徴説于浔阳陶处仁愚谓静之一字吾儒与佛老皆言之矣佛者曰定能生静老氏曰清静皆原于空寂言体而不及用吾儒大学首章曰知止而后有定定而后能静静而后能安安而后能虑虑而后能得体用兼该始终两尽必如是然后可以言学后世惟诸葛武侯知此义见于诫子书曰君子之行静以修身又曰非宁静无以致逺非静无以成学格哉斯言今夫人之有心以静为体方其静也一尘不生万虑俱寂如水之平如镜之空湛然虚明人欲净尽天理流行顔子之终日如愚孟氏之夜气所息仲弓之出门如见大賔使民如承大祭良心所在莫非学也及其动也茍不以正则众欲交驰万虑纷扰存诸中则六凿相攘处于室则妇姑勃蹊天理澌尽人欲横流所谓视而弗见听而弗闻食而不知其味者有矣而况于学乎吾想夫子之居是斋也将以齐其思壹其虑以求至于安而能得以造夫大学始终之工夫不必沦于二家空寂之境也言未既伯凝笑曰吾子得之矣请以是书之左方知府徐绩字伯凝号静学别号雪溪渔隐晋陵新塘人也当元末抢攘之时隐居立学是时伪吴士诚僭有苏常等处闻绩行义服人屡逼入仕绩坚守不从吴元年讲学无锡梁溪之浒适遭伪将莫天祐据邑以叛杀害使者我太祖髙皇帝命豫章侯胡公统兵围锡旦夕屠城锡民惊惶哭声动天绩计会耆儒张翼辈冒死投进军门恳告愿以仁义説赋奉胡公钧防限尔后日率其妻孥来降免尔屠戮往説莫天祐果能自缚纳欵全活生灵功徳及民大矣士民爱戴弗舍留其家焉遂占籍无锡至洪武三年诏举经明幡然应聘第居首选初任武冈寻改顺徳授中宪大夫在郡之日复能延致名儒作养士类文教大行至洪武十一年三月二十四日上悯衰迈尚居剧仕赐给驿舟送还乡里钦奉勅谕如本府有疑难大事卿必同署防计乡民无爵无徳者不可同坐卿之子孙世世随朝称官称舍人杂派差役一体优免及归老于家优游林泉足迹未尝一至府县年九十七而终平生尤善诗文有雪溪渔隐集存焉　王直】
　　元李息斋墨竹卷【纸本髙七寸五分凡二幅一幅长一尺五寸作丛篁文石无欵右有图记二方一幅长二尺五寸作过墙竹一枝欵在右】
　　任叔实教授有松江之行武林士友作歌诗以赆之予不能也写此二图以见意云至大改元春二月息斋道人蓟丘李衎仲賔题
　　【将过华亭一诗留别　士林再拜出处何时定归栖老尚迟江山无倦客天地有真知竺岭呼猿日华亭听鹤时平生爱杯酒到处住襟期叔实先生应卫君有山之招将过华亭枉道访余且出诗卷见示辄次严韵二首一以寄卫君一以奉叔实并简詹载使君　吴兴赵孟頫再拜卫子别我久雁来书尚迟相思无梦到自得有心知江雨论诗日春风把酒时鬓毛今已白早报重来期任子老于学飞腾无叹迟扁舟今又去吾道定谁知賔主欢娱地琴尊聚集时应同贾太守话我失前期】
　　元李息斋墨竹图【双幅绢本长四尺五寸濶三尺一寸印在左方下有温字壹号楷字墨印覆以礼部评验书画闗防往时家住筼筜谷丹鳯之实美如粟云翻空下深靓昆吾寳刀削秋玉石衣渍锦侵书光风微粉堕生细香琳馆瑶台九天近夜寒笙磬声锵锵万斛苍烟郁江雨二妃弹瑟潇湘浦郫筒蜀酒亦堪酤蟠石双杖今谁取河朔嵗晏冰为梁羣木鳞皴临雪霜迟汝狂飚莫吹裂裁管他年侑帝觞天山马雍古祖常题云江所蔵息翁风竹　蜀郡虞集书楷书十一行仙人家住太华谷平生种竹如种粟九秋无实孤鳯饥碧色离离拥寒玉琳宫髙壁澄月光天风吹影云香老龙蜕骨坠人世衣制铁锁翻琅锵西山采薇泪如雨嶰管参差鸣洞浦苔根稚箨正堪煮陂中弃茎抛莫取苍官去作明堂梁玉妃零落凄晓霜嵗穷日晏耐幽独仙人披图釂君觞东平王士熙次韵清竒相颉颃真一时二妙也故并书之　延祐丁巳冬十一月既望　集记楷书十四行】
　　元张伯雨小幅【纸本长一尺四寸濶一尺三寸水墨画】至正戊寅九月一日为太道友拟赵荣禄笔意天雨
　　元赵善长小幅【纸本长一尺三寸五分濶七寸余淡设色作古木幽亭左方署丹林二字右角
　　有蒋宜之印】
　　丹林
　　元丹霞子萱花【纸本长一尺七寸濶七寸五分水墨画篆书欵在右方】丹霞仙客写
　　元黄子久小幅【纸本长一尺八寸濶八寸】
　　大痴道人为铁舟主者作
　　【中峰大面削铁如岩岫绮错非一途上连阁道旁屋庐寻窻数户愁﨑岖米颠所制三尺图笔力视此微粗疎阆风之台迟子久不归政为松江鲈至正戊子七月廿又七日为铁舟先生题黄子久画　吴郡张雨】
　　元赵仲穆临李成寒林图【纸本髙一尺六寸濶不及八寸】我心漂泊似秋云闲步松隂到寺门为问幻僊诗在否墨花犹续旧书痕右游灵峰寺见句曲外史所赋诗就次韵　赵雍
　　元曹云西为倪髙士作小幅【纸本水墨画长一尺二寸余濶八寸】云西老人作于清秘阁
　　【吾闻箕颍水能洗古人心兹山有飞泉泠泠琴上音尘垢悉荡除方寸清似涤何止匡庐间啸咏成李白　危素】
　　元张可观西清庵图小幅【绢本界画台榭古桂屈曲一人对月抚琴欵在树间细楷书张观二字西清庵冬日桂花盛开　桂丛何自舞传芭惊怪冬见此花月窟再开金粟影天香重降玉皇家攀枝楚客歌招隠耐冷嫦娥起散花况有清霜辟蟫蠧从兹不老是生涯　遂昌郑元祐】
　　元仇山邨诗卷【纸本髙九寸许长六尺四寸行书字大如指】我本迂疏落拓人满头霜雪满懐春登山有屐身恒健挂壁无弦趣更真往嵗效官殊漫浪老来学佛离贪嗔却怜卫鹤齐鸡辈空费心机不庇身
　　野鹤清髙六翮轻孤云万里去防防汉科合应茂才举唐士曽书遗教经好趁江南诸老在尽看蓟北众山青锦衣归日春风满期醉沙堤双玉缾
　　懒学羊裘汉子陵亦非解印晋渊明好山好水恒相对浮利浮名不愿争诗酒每寻朋友共田园都付子孙耕野心直与闲云似却笑孤云出岫轻
　　末俗由来不贵儒愚夫愚妇恣揶揄束书合向山林隐絶迹莫登名利涂膝上有孙贫亦乐门前无债醉如愚咸平处士真堪羡死守梅花住里湖
　　宦海漂流四十年老来黙黙守吾艰危颇得文章力嫁娶各随儿女缘白饭充肠聊当肉好书到手不论钱闲心懒作邯郸梦乐取南窻一枕眠
　　笔砚生涯独善身一区花竹四时春无求莫问朝廷事有耻难交市井人帘外乌衣飞下上窻前绛蘂结轮囷鉴如居士东邻住借霜毫为写真
　　难得心交左伯桃亦无善相九方皋而今贱子多儒误自古山人索价髙众雀岂能知鹄志一鸡何足用牛刀独醒独醉俱堪乐妙理依然有浊醪
　　倦游懒着小乌巾短发丝丝白满簪信手拈书聊慰眼转头忘事太无心笑他杜老频看镜爱我昭文不鼓琴喜有山林方外友时携佳纸索新吟
　　北风雨后忽南风顷刻开晴又转东后土未干偏有恨漏天难补愧无功小楼兀坐思猿鹤好客相期避燕鸿壁上墨兰香可掬令人长忆所南翁
　　豪气年来渐埽除箪瓢自乐守臞儒江头尽醉唐朝士泽畔行吟楚大夫万里鲲鹏何必羡一官虮虱不如无葛巾草屦从人笑莫问青衫【阙】叶枯
　　士瞻上人习定好修与予晦翁笑隐长老三世交矣求予斐章遂信手写七言十首塞白上人其为我佛前忏悔绮语业至治元年九日山邨老友仇远书于北桥躬行斋
　　【予始就学时即知仇白名盖二先生廼宋之遗老同居钱唐名望相等一时制作多出其手学者宗之尔时天竺南北两山法席甚盛诸尊宿咸在无不与二人者游仇名逺字仁近自号山邨民学者称为山邨先生盖抱道博通之士也今观其诗冲逺幽茂而静退闲适之趣溢于言外信可敬也此诗乃为前住天平山士瞻和尚所书者今六十余年矣今天平住山复庵禅师士瞻翁之法子也一旦得之如获旧物且喜且叹既为卷俾识于左夫物之废兴成败似有数存乎其间自兵兴以来故家所蔵法书珍玩残剥毁弃鲜有脱者而是书独完于水火瓦砾之余而又复归于其后之人殊非偶然也俯仰今昔为之一嘅　洪武戊辰八月东皋释妙声谨识吾爱山邨叟诗工字亦工波澜唐句法潇洒晋贤风交好论方外英雄在彀中天平宜寳防开卷气如虹　中吴释道朝野尊遗老山邨有逸民书传东晋法诗接晚唐人乐易胷中道风流席上珍前贤不可见仰止挹清尘　吴僧守道仇先生仁近宋季老儒也与白先生湛渊诗名并称于吴下人谓之仇白若唐之皮陆也二先生晚年谢事乐于湖山泉石间多与方外士游名山胜地佛刹灵区足迹所到无不有其题咏兵后石刻墨本百无一二存也此数诗乃仇先生晚年所作録与天平士瞻翁者兵后亦失去翁之徒今天平住山复庵禅师复得之于他人复庵以为传家之珍徴余题其后衍壮时过天平见翁于松下翁善辩评论古今人物惟允于诗亦称道仇白也仇先生诗前辈已曽论余尚何言哉然是诗既失而复得禅师宜加寳重　洪武二十一年嵗在戊辰十二月望日燕山大庆夀独庵道衍山邨先生诗置近代诗家中如新巧局中置一古商彝识者宁不髙其雅厚耶先生所交多伟人在方外亦皆卓卓如晦翁辈人物先生诗中称所南所南郑忆翁其制行不可屈挠世指为殷之逋播臣先生称之先生为人可知矣　奕右诗盖山邨先生莫年退休时所作也其冲澹闲旷之意蔼然可谓达生委命者矣前辈文墨近不多见复庵其寳之　洪武己卯冬孟二日吴门后学梁用行观仇白之于宋季犹欧虞之于元初观其辞翰则知其趣矣其语平而易其气醇以和若行云流水曷尝用意求竒哉在唐称郊岛鸣于诗前辈谓其雕刻肾肝语险艰涩既以穷其身又以愁于人韩子云将使自鸣其不幸耶是卷始于南麓禅师值时艰成乌有复庵复蔵之山中以贻后人后之览者当珍之　练川遗老姚性善夫正徳丁卯八月十九日吴门卢襄师陈观仇山邨诗余尝于西湖游览志中见其数首爱其冲澹典雅每以未见全集为憾是卷乃其亲笔书与方外友士瞻者其风格大类乐天观其诗可以知所养矣卷后诸跋皆释子所书字画不茍岂皆贤而隐于衲者欤　嘉靖丙辰春正月既望箬谿七十四翁顾应祥书】
　　元柯丹丘古木竹石图【纸本立轴长四尺四寸五分濶一尺九寸】五云阁吏为正臣作
　　【木石山中拔旧盟嵗寒不改此君清相期云雾随龙化更待天风引鳯鸣静对闻琴宜夜雨闲来欹枕爱秋声老樵自是伶伦手调入黄钟取次成笑隐】
　　元髙房山墨竹坡石图【纸本立轴髙三尺三寸濶一尺二寸】克恭为子敬作
　　【髙侯落笔有生意玉立两竿烟雨中天下防人能解此萧萧寒碧起秋风　子昂题】
　　元王叔明夏山髙隐图【绢本立轴长四尺二寸濶一尺八寸淡设色重山叠嶂仿董巨
　　笔欵在右方楷书二行】
　　夏山髙隐　至正二十五年四月十七日黄鹤山人王蒙为彦明徴士画于吴门之寓舍
　　元黄子久秋山图【纸本立轴长一尺九寸濶八寸】元统癸酉十月一峰道人为太朴先生作
　　【痴翁为危承防作此年过渭老而目力了然笔法古雅大有荆闗遗韵仆之防染不敢企也　云西老人珍重痴翁画峰峦澹渺茫神机磅礴处不羡恺之良　鹤斋宋暹题于懒云窝】
　　元倪元镇竹石霜柯【纸本立轴髙二尺一寸濶一尺】十一月一日灯下戏写竹石霜柯并题五言久客令人厌为生只自怜每书空咄咄聊偃腹便便野竹寒烟外霜柯夕照邉五湖风月迥好在转渔船　云林子
　　【去年溪上泊轻舟笑弄沧波狎海鸥云去楼空无此客寒林留得数竿秋　曲江居士题懒瓒先生懒下楼先生避俗避如仇自言写此三株树清閟斋中笔已投　老铁在素轩醉笔云林此图为曹云西作杨铁崖先生跋中所云素轩者是也曲江居士钱惟善与铁史二诗其清絶同于髙士画法诗意每为展玩吟咏涤尽胷中百斛尘矣旧属娄江王烟客太常家蔵予从其嗣君得之因忆曩日蔵有师子林图竹石小山江亭山色诸卷幅皆散去无复存幸获此帧为娱老之物能无珍秘耶　江上外史笪在辛记】
　　元梅花道人墨竹【绢本立轴长三尺二寸濶二尺四寸】晴霏光燿燿晓日影曈曈为问东华尘何如北窻风梅道人戏墨
　　元盛子昭松亭读书图【绢本立轴长四尺余濶一尺七寸欵在右方盛懋二字子昭长印元季画师称盛昭天机妙出秋霜毫岩屏屹峙千万叠乔林六月蔵风涛诛茅新构临苍麓门对横唐渺晴渌小舟荡若鳬鹥渔父为家稳于屋二山栏楯何嶙峋那知海内飞红尘无名药草迷行径平地荡胷生白云索居信足求吾志杖屦何曽入城市翛然野服澹无营从教许史论豪贵我尝叨禄方解簮披图湔却奔驰心相寻甚欲穷幽赏拟抱牀头霹雳琴　归政叟王友行】
　　盛子昭秋林渔隐图【纸本立轴长三尺濶一尺左方小楷书欵二行】至正庚寅五月望日武塘盛懋子昭为竹溪作秋林渔隐
　　【万里沧波杳霭中平林落日映丹枫黄尘扑马长安道谁似矶头一钓翁　林镛羣动日扰扰何由止嚣烦我心一以静庶或澄其源天髙四山寂落日孤云鶱至理无不在朝市同丘园君应领斯妙吾亦忘其言　九龙山人王绂题长松老树水湾环野径无人石藓斑防许秋光看觉好恰如苕霅雨余山　江邨题】
　　元黄潜仿大痴富春山图卷【纸本髙一尺长一丈八尺仿大痴而淡加设色笔意萧逺不凡其人无考按元黄文献公溍亦别号氷壶以俟博识者】
　　至正三年秋氷壶外史笔
　　元王元章墨梅【纸本立轴小幅中万蘂千花若不经意自成一家题云】冻压瑶台月影虚玉妃谪堕梦糢糊无人可论江南事小引春风上画图　王冕
　　【不分邨野与溪桥乱写横枝一两条酒醒只疑疎影落胧胧烟月伴寒宵　士竒题】
　　王元章月下梅花【绢本立轴长五尺余濶三尺八寸双幅绢】平生爱梅颇成癖踏雪行穿一双屐六花散漫飞满空千里万里同一色冲寒不畏朔风吹乗兴来此江之湄繁花满树梅欲放彷佛罗浮曽见时南枝横斜北枝好北枝看过南枝老中有一枝至奇絶万蘂千葩弄天巧老夫见此喜欲颠载酒大酌梅花仙仙人怪我来何晚一别已是三千年醉来仰面卧深雪梦扶飞琼上天阙酒醒起视夜何其晓乌啼残半江月防稽王冕元章写
　　明金本清双钩竹【纸本立轴】
　　看遍长安陌上花题诗偏忆旧生涯门前一曲南湖水多种琅玕防钓槎　朽木居士书
　　明夏太常湘江风雨竹卷【纸本髙一尺四寸余长三丈三尺有竒】钱唐戴君文进博雅之士也善写山水与余有旧好持纸一卷求写湘江风雨奈余人事纷扰久未能复一日小酌之后颇有余兴遂作此图殊觉粗俗可媿观者幸勿诮余之狂而恕其醉也般门弄斧之议其能免乎正统元年夏六月望后东吴夏防识
　　【题湘江风雨图天下之竹莫多于湘江而极竹之所以为情态者则莫越乎风雨时也问之湘江之人其知爱而加翫以适夫趣者盖少焉然而古今之言竹者必曰湘江至于善写竹者亦必作风雨然后有以尽其妙也夫以古今之言竹者必曰湘江而湘江之人不知所爱岂不以其多乎风雨之态生乎毫端见者恍然耳有闻乎锦瑟之音鹧鸪之啼声犹能兴夫感今懐古之思而湘江之人不知有此岂不以其熟于目乎轻于多而忽于熟者岂徒湘江之人之于竹哉夫玉世之所共寳也居昆山者以之抵鹊物固不足论也士之犹夫是者深可慨哉吏部考功主事玉峰夏公仲昭每当退食之暇辄事挥洒其法盖得之于中书舍人锡山王先生孟端在今独步而钱唐戴君文进乃为脩饰之士其于图绘偏得昔人所长仲昭雅推重之为写此卷而题之曰湘江风雨观其水石聨延骈梢挺节逺近相映带爽气萧然袭人巾袂而竹之情态极于此矣竹予所爱之物而仲昭文进则予所爱之人也兹因文进以卷出示而请题焉因书此以复然予又爱文进之独异夫湘江之人也耶　时正统二年龙集丁巳夏五月望前一日进士文林郎大理寺左评事兼脩国史姑苏张益题并书湘江风雨竹一卷乃太常少卿东吴夏公仲昭所作者也以赠钱塘画史戴君文进学士张先生士谦尝为序之文进复以赠同邑髙隐瞿君徳宣徳宣复嘱予题其后盖仲昭永乐乙未进士素工书被选在纶阁太宗皇帝甚重其书以余力师中书锡山王君孟端写竹尽得其妙孟端没仲昭之竹遂独步当世四方之人得其一笔莫不寳爱之仲昭作是时为吏部考功主事正其中年得意笔也説者谓书与画一法耳工书者必工画其信然哉予观其平昔所作或直幅或横披不过三五竿而止耳十数竿而止耳未见有至若干尺多至数百竿若是卷之富者也诚以文进一代良画史也山水人物翎毛花卉无不臻妙是以仲昭曲尽其能以示之以文进为具眼也文进见之能不抚卷而爱羡之乎使其未造精妙文进名手顾肯求之予以是知是卷之不易得也且竹之为态得水则格益幽清得风雨则姿益活润况湘江乃多竹之地仲昭抽毫运思状其景于目前鹭滩鸥渚萦回曲折清流激湍潺湲溶漾而丛篁密篠掩映于两岸之间微风摇动疎雨淋漓其幽清活润盖有无穷之趣焉一开卷间真若接苍梧暝烟而驻重华之霓旌也真若弄潇湘水云而鼓江妃之瑶瑟也真若翠羽毰毸而鳯来巢也真若长身交亚而龙欲化也真若风凄雨霏枝翘节劲山长水逺而望不极也竹之妙信无以加于此者矣昔白乐天作画竹歌赠萧协律有云萧郎萧郎老可惜手战眼昏头雪色自言便是絶笔时从今此竹尤难得今仲昭年已八十余虽欲复为此必若萧郎之不能矣则斯卷也得不为世寳哉徳宣博雅好古君子也文进持所爱为之赠其重徳宣亦至矣予故道其为难得俾益知珍袭焉　成化四年戊子嵗秋七月既望赐进士及第礼部侍郎致仕前翰林学士左春坊大学士侍文华殿讲读直东阁兼修国史同邑倪谦书于静存轩物有可赏之竒必遇鉴赏之人而后其名益称爽所遇矣徒多其有实之并丧名孰称扬物之遭逢从防信有幸与不幸欤夏太常之墨竹蒋仪曹之题署张倪二学士之髙文皆一世之竒也所谓物华天寳人孰得而掩之文进画妙空当时艺苑故太常为尽心焉其寄情髙山流水邈乎其听于子期矣文进不有其有持赠徳宣徳宣博雅者也岂有按劒夜光盼无因而至前耶庶矣其竒遇而萃诸鉴赏也其是卷之称扬而名后世无疑余心若有感也天下之竒有需于遭逢从防者岂独物而已哉书以归于徳宣俾永保之以志予心所感后之观者应得夫鉴赏之竒乎　南京大理寺卿致仕仁和夏时正书于北郭白荡侨居时年六十又二古云与可之竹妙而不真息斋之竹真而不妙其于竹理微矣三百年以来而有仲昭真具写生妙手神光奕奕每对其手泽便如庄服见天帝然未有若此卷之神妙者一纵一横大山长水咫尺万里矣吉甫先生笃诚髙雅神物遂归之此亦类聚之义也展阅间不觉惊叹　天啓乙丑鹿城归昌世识】
　　沈啓南写韩锦衣园林六景图【纸本髙九寸濶一尺三寸余计六帧设色画右图俱作林泉小景人物衣冠亭台花木种种毕肖乃早年精劲之笔每幅题以小楷诗品亦髙】
　　缓带垂杨下观鱼流水中江湖人不逺尺素防时通沈周
　　大将心忠赤栽花亦向阳扪心对花坐彼此共恩光沈周
　　槐影张髙幙林亭泼緑油将军读韬略六月气如秋沈周
　　鸂荷花影蜻蜓青竹竿还知掣鼇地东海始为寛沈周
　　有月来青天落我酒杯里酒尽忽不见天上长如此沈周
　　老圃韩公第新亭上将家秋风吹白酒无事醉黄花沈周
　　【右石田先生画册六幅盖为韩襄毅公之子锦衣君作精妙无比不知何縁流落至此余寓京师偶尔得之喜不自胜坐卧必观殆忘寝食昔嘉弟蔵有石田画册每以诧余余将归而夸之不能自秘汝所一见遂豪夺而去盖其好又有甚于余者因思楚弓之义更不必论其在彼在此也题而归之汝所其谨蔵不可更为人豪夺也坐客皆为之一笑　嘉靖辛酉腊月望日文彭谨题】
　　沈啓南空亭秋色图【纸本】
　　此予十年前所作后斋蔵以为可观清明日出示舟寓生涩甚丑重为补苴数笔终不能掩也　辛丑沈周
　　沈啓南钓月亭图卷【纸本前有引首长洲文璧篆书钓月亭三字学赵松雪设色精工后方用有竹庄主人朱文印记别纸又吴氏钓月亭记治九年嵗在丙辰冬十一月辛亥日乡贡进士里人祝允明记又钓月亭记戊午四月廿日乡贡进士郡人都穆记文俱不録长洲陈璚徐祯卿黄云题识俱佳】
　　水心亭上咏沧浪闲拂瑚夜气凉碧落欲将吾手摸青天堪倚钓竿长要知水月原同相亦把人鱼付两忘曲曲阑干独凭处鬓丝零落怯秋光　沈周【一撮黄茅覆碧波偷闲功业晚来多丝纶不管鱼龙事乌兔其如水石何未为玉璜思尚父将灵饵误嫦娥江湖顷刻归城市谁把新诗记唱和祝允明翼翼虚亭假碧渠坐令城市类溪居髙懐不减元真子新匾重拈仲晦书夜静水寒聊复尔酒醒风起欲何如江湖满地堪乗兴安用烟波目钓徒长洲文璧】
　　沈啓南虞山古桧图卷【纸本髙一尺四寸长一丈二尺水墨作虬枝三株苍古屈曲瑗满纸后题三十余行词翰双美诚名品也】
　　虞山至道观有所谓七星桧者相传为梁时物也今仅存其三余则后人补植者而三株中又有雷震风擘者尤为诡异真竒观也暇中与子壻史永龄往观焉永龄因请图之归为而翁西邨先生之翫盖以西邨未尝见并写归途所得诗于后西邨宁不有以教我乎昭明台下芒鞵虞仲祠前石路回老去登临夸健在旧游山水喜重来雨干草爱相将发春浅梅嫌瑟缩开传取梁朝桧神去袖中疑道有风雷【按永龄字徳徴】成化甲辰人日沈周
　　【虞山老桧三株青斗坛半掩招摇星道人丹成化鹤去三桧夭矫飞龙形是谁手植经千载曽见昭明读书在防囘天上神仙不独人间变桑海古人今人绕树行古今人去树长生乃知劲气合元化不与凡木争枯荣长洲老石好竒者百里携杯游树下浩嗟天下有树此树无我去此树何人图三日经营双眼力满空苍翠移真迹鹤骨虬筋左纽文雷裂霜皴古秋色日暮袖归归不得满山风雨山灵惜居然赠与卧云人长啸寒风生石壁于乎石君诗画天下知此笔尤为天下竒劝君风雷当掩户恐化蛟龙擘空去　吴兴张渊七星桧　海虞七星桧宜为羣木冠列生老氏宫与邑作竒观广墀气萧森入门懔欲汗信哉天地成沃如雨露灌传植从萧梁其説我恐谩验斗形叵全七既毙其半三株实聊存难执嵗月筭各各具一异形容匪词翰西体裂多槁豁然敞三判东本活亦裂筋骸互续断北者蜷而秃袖破舞脱腕叶亦不暇叶榦亦不暇榦左文皮索绹孤蕝顶留繖槎折象齿跷瘿决目烂疏越复丛冗骳骫仍轩岸蛟挛及猊跛努力不得窜矛长及劒短接战惊楚汉如此纷怪骇聃君不能按知遭防雷厄还屡兵火难生死付防然造物反被玩君子重贞固顽丑小人谰缘髙坐吹箫我欲呼鹤鹳从根觅埋丹浇泉觊红灿长生就其防永作婆娑伴　咏致道观灵迹　桧蛟欲走夜坛雷飞石惊门不敢开明日道人成一笑緑隂仍锁旧楼台　蔵丹地底发金辉半夜通明识者希阙　老师还急起画符封井鸽先飞　暮春虞山阻雨　一夜篷声滴向晨惜无笠屐访嶙峋山行败却乃公事水宿悔来今两人旗鼓迎神妨旧社　　　酒杯供我送残春明年花栁如相待白发还宜老健身　经尚湖望虞山　日午放船湖上头虞山随船走不休髙云仰见出翠壁飞影下接沧波流青林人家隐山麓鸡鸣犬吠闻中洲鸬鷀羣栖竹叶暗蜻蜓特立荷花秋采莲还歌采莲曲落景在树尤堪游小舟争渡各先去独逆风波浑不忧　三月九日舟泊虞山下仰见游人续续于椒麓间可爱赋此　霁色澄虞山正与游事偶一年无多月春三及秋九勿厌倾郭人随俗悦亲友春风若招邀处处閙花栁林华竞妍鲜无复有恶丑间见丛緑中逺映红裙妇休云恼山谷防缀亦可取抠趋识壮步屡顿验皓首上下相追携从髙引衣手尚有散逸流列石自爼豆老夫目中尽末在逐逐走况当气力衰孤坐还可酒　过乌目山髙道禅居　山复冈回静结庐林蹊生处我来初杖欹新緑苔痕里屐践残红雨迹余酒榼临春聊遣拨禅单消日自清虚壁尘怪是游题满教种芭蕉别倩书　二月二十日与吴宫谕游虞舟中见山即咏　虞山我邻壤欲往路非遥比来无好抱风日虚春朝兹借佳友兴理舟访岧嶤渐喜苍翠近豁眼岚霏消上有古松杉落落旌幢标其下见行人往来杂僧樵我坐意亦驰岂同双足超何异谢康乐五湖眺且遨舟山下同游至道观登梁昭明书台访徐神翁丹井复作一首　秀色目已周复骋登髙足青山不嫌人所取随我欲巍巍古仙坛寂寂奠林麓七桧交云霞灵飚散清馥崇台转磴道攀縁把旁竹同行玉堂彦髙咏应虚谷逍遥东山风能去歌管俗申纸惊连章谬图附一轴聊以识欣赏流传亦何卜或恐闻邦人有酒悔无逐　留恋山间迨暮始返棹　迟迟二三客黙黙对层岑转柁清川口忽然西日沈常时急归路兹焉迂我心行行望不辍去逺思兹深所思何以写丹青亦难任不如就明月弹我丘中琴　题拂水厓　只有看山是胜缘青鞵布袜且轻便天收雨脚賖今日我趁花时遣老年絶壁云扶将堕石豁厓风勒下奔泉此来不分空归去旋构新篇拣竹镌往年曽与徳徴观虞山七星桧为徳徴既图而诗之矣兹携来重题不觉易寒暑后续有游漫得此数篇连録卷尾皆虞山一家事约徳徴他日更得如拂水厓者縦攀之以验其胜云　治壬子夏五望沈周识】
　　沈啓南设色云林小卷【纸本髙六寸长八尺余】
　　倪迂戏于画简到更清臞名家百余防所惜继者无况有冲淡篇数语弁小图吴人助清玩重价争沽诸后虽有学人纷纷堕繁芜崔子强我能依様求葫芦墨涩不成运林惭涧与俱何敢希典刑虎贲实区区丑恶正欲裂卷去不须臾今夕秋烛下载见眼糢糊妄意加润色泥涂还附涂崔子岂不鉴爱及屋上乌渊甫尝索此小景盖仿倪云林笔意为之特草草耳今徴题持来灯下更添数笔虽曰润色之终不能掩其陋也　治辛亥九月前一日长洲沈周
　　沈啓南春云叠嶂图【立轴】
　　十月消闲障子成看君堂上白云生有人若问谁持赠万叠千重是我情
　　文美赵君知予老抱拙静逺以汉鼎为赠用助萧斋日长焚沈悦性其恵多矣文美读书好古于书画尤萃意焉因作春云叠嶂报之媿莫敌施也　治新元七夕日沈周
　　沈啓南八帙图【立轴长四尺五寸濶一尺六寸人物山水淡设色】八帙身加健三春月倍明母仪兼妇道清世乐长生绩橘黄金颗蟠桃赤玉英采花浸夀酒催进紫鸾笙沈周
　　【陆母今年庆八旬顔如丹渥尚精神谁知膝下称觞子便是懐中奉橘人萱草忘忧偏得意桃花含笑不胜春瑶池宴饮笙歌夜应与麻姑作主賔成化壬寅三月望日八十三翁沈贞吉】
　　吕廷振松鹤图【绢本立轴世传廷振画甚多此轴小而笔雅又有题句故録之】不向云霄汗漫游昂然独立倚髙秋一声唤起天边月便觉清光遍九州
　　治己酉仲冬九日四明吕纪为金陵故人傅克敬先生写题
　　祝京兆书陶靖节田居诗卷【蔵经纸四幅计诗六首行草书字不及钱大后用小
　　字题云】
　　梁昭明太子云有能观渊明之文者驰竞之情遗鄙之意祛贪可防懦可立仁义可蹈爵禄可辞何渊明之见重若此哉余领京兆如逆旅寄寓未尝一日忘归田也偶过石湖僧寮见几上有渊明集举未竟而恬澹止足之意有先后同符者矣遂録其田居六咏以见志云时正徳庚午秋八月既望枝山祝允明识【又见一卷为陆人杰书梦草记纸本行书仿李北海遒劲有致后题正徳庚午仲春之望京闱乡贡进士祝允明记又一卷为张尧臣书梨谷记纸本行草书仿米海岳纵横有度阅题识亦云正徳五年嵗在庚午夏六月既望京闱乡贡进士太原祝允明书三卷俱系庚午嵗书盛年得意笔也】
　　文待诏仿倪元镇山水卷【纸本髙八寸长一丈六尺纸凡四接钤缝有司徒之章前有康氏中丞世家图书府印后欵细楷四行】
　　倪元镇画本出荆闗然所作皆咫尺小幅而思致清远无一防尘俗气余暇日戏用其墨法衍为长卷所谓学邯郸而失其故步癸丑十月十又三日徴明识时年八十有四
　　【衡翁画法妙絶古今兼众长而时出之盖人品既髙下笔自能过人也作此长卷清润出尘加倪一等使迂复起亦当退让耳　癸丑长至日谷祥题衡山先生于丹青独妙晚年更喜水墨描写此卷笔意其源得之倪元镇元镇得之荆浩闗仝按浩在晚唐为画家一时山斗仝亲授衣鉢遂穷其技名并称焉此道中子美牧之也元镇天韵标令陶铸千古至于衡山先生大海也何所不有况此复斟酌三家之胜有浩有仝有元镇而又自有衡山穷神极致而后可知己浩之言曰吴道子画有笔而无墨项容有墨而无笔吾当采二子所长独成一家之体噫此可以观此卷　庚子端午日康于寰识】
　　文待诏湘君图【纸本立轴长三尺五寸濶一尺外运笔如丝朱碧简淡观其自识云取法于吴
　　兴二公然逸韵处当出蓝也】
　　余少时阅赵魏公所画湘君湘夫人行墨设色皆极髙古石田先生命余临之余谢不敢今二十年矣偶见画娥皇女英者顾作唐妆虽极精工而古意略尽因彷佛赵为此而设色则师钱舜举惜石翁不存无从请益也衡山文徴明记
　　【右作小楷五行其上又书屈子九歌二章仿云林楷法清劲有致署云正徳十二年丁丑二月己未停云馆中书文太史此图笔法如屈铁丝如倪迂所云力能扛鼎者非仇英辈可得梦见也　戊寅七月王穉登题先君写此时甫四十八嵗故用笔设色之精非他幅可拟追数当时已六十二寒暑矣蔵者其寳惜之　万厯六年七月仲子嘉题】





　　江村销夏録卷二
<子部,艺术类,书画之属,江村销夏录>
　　钦定四库全书
　　江村销夏録卷三
　　詹事府詹事髙士竒撰
　　唐褚河南兰亭卷【绢本髙七寸长二尺余文不録王弇州家蔵钤缝有贞元等印右唐中书令河南公褚遂良字登善临晋右将军王羲之兰亭宴集序本朝丞相王文恵公故物辛未嵗见于晁美叔斋云借于公孙辛巳嵗购于公孙瓛黄绢幅至欣字合缝用证摹刻僧字果徐僧权合缝书也虽临王书全是褚法其状若岧岧竒峰之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋榦之鲜萧萧庆云之映霄矫矫龙章之动彩九奏万舞鹓鹭充庭锵玉鸣珰窈窕合度宜其拜章帝所留赏羣仙也至于永和字克全其雅韵九觞字备着其真标浪字无异于书名由字益彰其楷则若夫临仿莫称于薛魏赏别不闻于欧虞信百代之秀规一时之清鉴也壬午八月廿六日寳晋斋舫手装　襄阳米芾审定真迹秘玩褚河南书得右军髓昔人已有定鉴当时赐摹本褉帖惟褚法最重于世今观此书不独优孟殆欲夺真米襄阳题语絶胜宛然完璧真希世物也余乡有褚公双钩兰亭未辨的出名手况此笔神妙彷佛数百余载略无损敝当有神防持非偶然也丁丑仲夏与徐天祐同观于黄熊徴士舟中多幸多幸　华亭莫是龙云卿甫记右褚遂良摹兰亭即书史称薛氏故物米襄阳欲以五十千得之者也乐毅论正书第一此帖行书第一迨今千二百余年绢素宛然又元章公麟二跋歴歴可据昭陵永閟便应夺嫡矣黄仲威毋以贫故轻失亦毋以悭故不授赏鉴家庶为不负此寳　莫云卿载题唐人临右军禊帖自汤普彻冯承素赵模诸葛贞外其严整者欧阳率更而佻险者咸属褚河南河南迹尤多米襄阳既于书史称得苏沂家第二本以为出他本上然攷之是双钩廓填耳襄阳又云右军笔精大令日寒二帖薛丞相居正故物后归王文恵家文恵孙居髙邮并收得褚遂良黄绢上临兰亭一本乏赀之官约以五十千质之后王以二帖质沈存中而携褚书见过请售因谢不复取后十年王君卒其子居髙邮欲成姻事因贺铸持至髙邮以二十千得之此本蔵深山民间落黄拾遗熊手以百三十金售余后有襄阳题署备极推与且云是王文恵公故物辛巳嵗购之公孙瓛与书史语合按苏家本于崇宁壬午闰六月手装此则壬午之八月手装耳书法翩翩逸秀防画之间真有异趣襄阳所称庆云丽霄龙章动彩庶防近之盖山隂之诘嗣而苏本则其仍孙何得甲彼而乙此耶今年万厯丁丑上距装裱之嵗盖七甲子少三正朔耳安得不六倍其直也又有李伯时一跋虽真迹而似非题此卷者故剔之以戒蛇足后学王世贞跋温奴误躏骊山陌上帝依然閟真迹欲窥日表少传神但觅云仍便灾石河南急利射雕手除却率更谁劲敌只字宁输永师贵八法宁从白云获纵令学步太婵娟　　作重儓依俗格颠米何劳据船取王孙已为炊玉易对展双疑雕鹗翻别看总是云霞色未从道士换鵞羣已与君王留马式小儒岂解襄阳狡偶然弓失偶然得枯树支屏未为重定武经镵亦非匹即容懐瓘中下估试与绍京千万直笑杀萧家一字萧少室先生为卖宅　右用定武兰亭原韵　世贞褚河南禊帖宋刻后吴中有二刻鄞有一刻其笔法种种差异因知当时摹本不一也王大理弇山公捐重赀得褚书黄绢本此又书史中最称者公旧蔵哀册藁传是希寳恐不能过之前此二年余与客尝见于黄氏舟中客讶其与定武刻不类是不然冯赵欧阳辈双钩填廓良用逼真而神韵索然无复生意此出河南之笔结体取其似用意率其真所谓克肖右军正不在防画间也弇山公考订已确聊书以记所见　吴郡周天球题兰亭真本已入昭陵今所见者惟唐人临摹本耳然摹本虽得其位置而乏气韵临本于位置不无少异而气韵奕奕有非摹本可及此褚河南黄绢所临真迹米海岳谓其绢幅合缝处不书僧字可以证摹刻僧字果徐僧权也大中丞鳯洲先生以厚价购得令人持至吴中命予题识予于唐摹惟见宜兴吴氏本有宋初诸名公所题及苏公璠字韵诗者最为精妙而神龙兰亭有郭祐之鲜于太常二诗跋亦是竒物然以临本较之神韵相去逺甚况此又有米书跋赞之胜耶按桑世昌兰亭考载苏耆家兰亭一绢本在蒋长源处而王文恵孙居髙邮收遂良黄绢上兰亭此岂即二卷中之一观者能以心会其妙处自当知其出摹本之上矣遂书此以复　万厯五年嵗在丁丑闰八月十日茂苑文嘉米元章书史云唐摹兰亭有二其一为王文恵家】
　　【褚遂良黄绢上临本其一为刘泾家唐绢临本今此本是元章所题手装审定真迹以为褚法之妙薛魏欧虞所不能及殆即黄绢本也大理公以百三十千购得之遂详订始末复以示余已无能赞叹聊补书其未备云　河间俞允文万厯辛卯于尔雅楼同陈仲醇观东海徐益孙识往嵗从朱太傅家见褚河南双钩枯树赋叹其佳絶今日过能婴斋头阅此褉帖摹本神彩飞越令人魄悸所谓下真迹一等盖絶代竒琛也视昔所见直虎豹之鞟耳　丙申十月十九日王穉登书兰亭真本已失世之传讹仅存形似若不覩此卷终如説梦又非得米襄阳题识极其推重犹未可据愚谓二公真右军忠臣也其巅末攷订诸名贤已详尽余何敢赘惟有作难遭难遇之想而已穉圭其寳诸　万厯三十一年三月四日长洲沈咸记】
　　唐王右丞万峰积雪图卷【绢本髙九寸长七尺上有御前之印内合同印文渊阁印奉华堂印揭徯斯印项子京天籁阁中物也蔵印俱备城中十日暑如炙头目花尘土塞僧楼今日见此卷雪意茫茫寒欲逼古栟修栁枝袅矫下有幽篁厠丛碧隔溪胶艇不受呼平地贯渚无人迹西风翻鸦忽零乱逺雁迷云犹呖呖笔疎墨淡精神在收阅千年若完璧宛然一段小江南三远备全能事毕维名依稀半未漶老眼再摩初认得所存只是天假借名手当时重唐室吴中人家寳古迹自宋及元髙尔直若教见此风斯下倒橐定应无吝啬锦标内帑固自有人间间出鳯五色老余尺素见雪渡草树凌竞人局蹐仅有盈尺不尽意何如此图长数尺太丘孙子具法眼凿壁收蔵皆袭百我将拙语敢印证聊写心知并目识右丞之笔神妙非常时代久逺见亦罕矣余少于沙溪陈氏获观雪渡图盈尺而已今又于严氏阅此修卷深幸老年击此于目又题治壬戌中秋日沈周古之髙人逸士往往喜弄笔作山水以自娱然多写雪景者盖欲假此以寄其孤髙絶俗之意耳若李成之万山飞雪李唐之雪山楼阎郭忠恕之九峰雪霁王叔明之劒阁沈石田之闗山积雪图皆种种臻妙而予皆及见之但恨未覩王维雪景何如耳治乙卯春偶于都下钱太常处阅此万峰积雪卷赏鉴竟日觉寒气逼人真摩诘平生得意笔也始知李成辈皆宗摩诘传为世寳此卷不啻今之鳯毛麟角矣　枝山道人祝允明跋诗中有画画有诗摩诘落笔秀且竒阎相吴生那足道象外能将造化师蓝田辋川仅临本开元东塔迹已隳山居图识宣和字今蔵御府人难窥我居京师颇留意日寻防帧收残碑琉璃厰西得兹卷败箧零乱萦蛛丝长江峻岭互合沓丛竹古树蔽崄巇山腰巍巍置层阁桥根防防流冰澌西风凝寒雪意劲一天黯淡彤云垂斜行飞鸿失沙渚犯冷孤客望酒旗或棹扁舟或轻防神理曲尽毫无遗晴窻细观拭病目小字漶漫书王维石田沈翁跋长句谓如彩鳯辉朝曦重装锦标紫鸾鹊草堂珍秘怡老资炎天往往布几案满帘飞霰吹凉飔右丞胷中自潇洒汪汪如有千顷陂松针石脉蕴灵异雨晴寒暑随形施东坡生平颇崛强亦于维也无间辞　江邨髙士竒题】
　　唐僧懐素草书自叙帖【纸本髙九寸长二丈二尺文不録凡十五接合缝处有建业文房之印四代相印许国后裔隔水绫上有羣玉中秘秋壑图书项氏各印引首李东阳篆蔵真自序四大字大中祥符三年九月五日前进士苏耆题】
　　【四年嘉平月十有八日直集贤院李建中看毕题升元四年二月　日文房副使银青光禄大夫兼御史中丞臣邵周重装崇英殿副使知崇英院事兼文房官检校工部尚书臣王绍顔以上四跋在本卷纸尾题懐素自叙卷后】
　　【狂僧草圣继张颠卷后兼题大厯年堪与儒门为至寳武功家世久相传太子太师致仕杜衍记时至和甲午中夏在南都草书有妙理惟懐素为得之　元丰六年十一月廿五日蒋之竒书世传懐素书未有若此完者绍兴三年三月予谪居髙安前新昌宰邵君出以相示予虽知其竒然不能尽识其妙予兄和仲特善行草时亦谪恵州恨不令一见也　眉山苏辙同叔记崇宁二年十二月十五日观邵防】
　　【辩老方艰难时流离转徙江湖间犹能致意于此可见志尚又获观伯考少师品题并以嘉叹　绍兴二年仲春廿三日阳羡蒋璨蔵真自叙世传有三一在蜀中石扬休家黄鲁直以鱼牋临数本者是也一在冯当世家后归上方一在苏子美家此本是也元祐庚午苏液携至东都与米元章观于天清寺旧有元章及薛道祖刘巨济诸公题识皆不复见苏黄门题字乃在八年之后遂昌邵宰疑是兴宗诸孙则苏氏皆丹阳里巷也今归吕辩老辩老父子皆喜学书故于兵火之间能终有之　绍兴二年三月癸巳空青老人曽纡公卷题蔵真草圣所阅多矣未有如自叙之精妙笔法走龙虵悉具于此　壬子闰夏五日保之行父景晋同观令畤夏日与刘延仲吕辩老过都统太尉王公观法书名画如行山隂道上映照人目殆不可言遂知兵火之余珍竒多失莫此若也因见辩老素师自叙一洗累年胸中尘土是真幸防　绍兴二年五月十二日赵令畤徳麟题辩老蔵懐素自叙后有先人题字盖绍圣三年谪居髙安时为邵叶稽仲书也不知流传防家以至于辩老　绍兴癸丑三月九日迟观于婺女马军桥潘氏之第绍兴癸丑三月廿七日洛阳富直柔观素师自叙初为南唐李氏物厯苏邵吕三氏流传转徙又不知防家今为宫傅谦斋先生徐公所蔵寛闻昔黄山谷作字苏长公从旁赞之钱穆父云惜不见懐素自叙长公不以为然后山谷复见之始深叹服而书遂进今卷后云蔵于蜀中石扬休家以鱼牋临数本者是也颍濵题字时尚恨其兄不及一见顾寛何人乃得预此荣观赏玩之际岂胜欣幸及观序内有担笈杖锡西游上国等语知书虽学之一节欲造微处其精勤若此则学之大于此者可以小得而自足乎然则予之欣幸又不在此惊虵走虺骤雨旋风间而已也　治六年七月既望长洲吴寛题懐素自叙帖本苏舜钦家物前六行乃舜钦所补见于书谱而此卷正合其为真迹无疑然具眼者观之固不待此也旧闻秘阁有石本今不及见见此卷于少师谦斋徐公者再往复披玩不能释手敬识而归之　治十一年九月三日长沙李东阳】
　　唐僧懐素论书帖卷【纸本髙八寸余长一尺一寸八分前有宣和政和双龙诸小玺御书数印后有宣和政和绍兴四小玺项氏收蔵】
　　为其山不髙地亦无灵为其泉不深水亦不清为其书不精亦无令名后来足可深戒蔵真自风废近来已四嵗近防荡减今亦为其颠逸全胜往年所颠形□异不知从何而来常自不知耳□奉二谢书闻知山中有事也
　　【唐释懐素字蔵真俗姓钱长沙人徙家京兆奘三蔵之门人也初励律法晚精意于翰墨追仿不辍秃笔成塜一夕观夏云随风顿悟笔意自谓得草书三昧斯亦见其用志不分乃凝于神也当时名流如李白戴叔伦窦臮钱起之徒举皆有诗美之状其势以谓若惊虵走虺骤雨狂风人不为过论又评者谓张长史为颠懐素为狂以狂继颠孰为不可及其晚年益进则复评其与张芝逐鹿兹亦有加无已故其誉之者亦若是耶攷其平日得酒发兴要欲字字飞动圆转之妙宛若有神是可尚者此论书一帖出规入矩絶狂怪之形要其合作处若契二王无一笔无来源不知其肘下有神皆以狂称之殆亦非心防者予昔购自叙帖虽行草不伦其笔法与此帖一同但有肥瘦之异正不解春草各有态执而论书鲜不失矣汴也何幸覩此竒观千百载下吾谓君子有三乐此帖与存焉后人其寳之　墨林项元汴在双树敬题】
　　五代杨凝式韭花帖卷【纸本髙八寸上有绍兴并内府印记赵松雪蔵印项墨林氏收
　　蔵诸印俱全陈眉公跋尾】
　　昼寝乍兴调饥正甚忽蒙简翰猥赐盘餐当一叶报秋之初乃韭花逞味之始助其肥羜实谓珍羞充腹之余铭肌载切谨修状陈谢鉴察谨状七月十一日凝式状
　　【大徳壬寅忠宣后人张晏尝收宣和书谱载杨凝式正书韭花帖绍兴以厚价购得之传于江南可与叅政自淛西携以相惠大徳八年嵗在甲辰三月初十日集贤学士嘉议大夫兼枢密院判张晏敬书此帖元奎章阁旧畜也颁赐与封钜鹿王时公元社屋时王弟某携避通许卢氏国初希朱髙祖文稿中有此题跋决唐物无疑也今其孙瑭与其壻崔应奎秀才始售之闻其被赐时有苏武牧羊图一玉壶印一今止存此帖云　正徳壬申夏通许人贾希朱记】
　　宋董北苑江山髙隐图【双幅绢本立轴长三尺二寸濶二尺上有宣和明昌御览稽察司等印峰峦水树俱淡设色中间人物意致夷犹有隐君子风诚神品也唐宋画家多磊落前有荆闗后李郭就中超迈谁称最董源山水真竒作意致淋漓法度存烟云变幻精神拓不数三王笔力工翻嫌二李天机薄我蔵江山平逺图缣素古淡气韵殊峰峦互境深隐林木葱蒨云有无初开一径入崖谷板桥低接幽人屋石磴柴门宛转通层楼复阁凭空矗漠漠荒烟合野榛蒙蒙积霭笼江竹积霭荒烟望不穷平沙逺水看难足谷口何人曳藜杖翛然独恣林泉赏阁上何人静倚阑澄懐天地任俯仰胷襟贵欲罗五岳下笔乃可图方丈不然何以尺幅间天真烂漫意苍莽神物从来不可留寒林雪栈徒増想慨此风霜歴防多明昌玺字犹清朗长安六月炎气蒸黄埃赤日时侵凌拂拭小斋挂素壁对之飒飒疑秋澄忆在江邨旧茅舍颇无脩檐与广厦古栁髙槐夹路垂大溪日夜流其下饭后随意追凉风那知尘世有车马狂来帝都十年余跛驴破帽屡上书才疎空愧排阊阖性野终愿归樵渔吁嗟人生不能乗风破巨浪亦当著书深山自怡旷胡为仆仆红尘中春水秋山日惆怅披图不觉乡心生何时濯足沧浪上　江村髙士竒】
　　董北苑重峦阁道图【绢本立轴长四尺一寸余濶一尺六寸用墨重而设色甚淡上有御
　　书之寳宣和秘府中物也】
　　宋范寛重山复岭图卷【绢本髙一尺三寸长一丈三尺余全作矾头山顶葱郁浑厚敷文称其不假雕巧为美洵然隔水绫上有题字三行为敷文之笔华源范中立善作重山岭古木瀑泉近世尠及皆若真山不以雕□细巧为美】
　　宋苏文忠公筼筜图卷【绢本髙七寸长五尺】
　　石室先生清兴动落笔纵横飞小鳯借君妙意写筼筜留与诗人发吟咏　石室先生戏墨苏轼临是日试廷珪墨元祐元年十月廿三日
　　【东坡天资超迈故其所作辄与人殊不独诗文为然其墨竹之在人间如至珍也观此卷风韵可见矣　攻愧楼钥墨竹儒者所以游戏寄兴者然而造妙者不多见唐王右丞维皋平石本既经重刻甚不足观而文石室独能超絶今古东坡谓此枝乃推广其意者虽曰推广或者过之后有楼米二公跋语益可重矣余生也后恨不得趋函丈试问其诀也右虽无欵印定为赵魏公书无疑米跋亦未之见惜哉】
　　宋米南宫云山图【绢本髙七寸长丈余水墨无欵老树笔间生竒石笔下出浓淡髙低逺近山隂晴一半云间没漠漠江天杳杳空不劳施力自然中若于沙际寻归路来看霜林叶□红　士防防蒙蒙方寸天不知所以然而然枯槎老枿湿风烟霾云懵董栖苍晴窻开卷作三叫看得米家神气小涂揩浓墨幻东西污我潇湘山色晓延陵邵亨贞右米海岳山水笔墨简古非他画工所及卷后兼有李河东士邵复孺亨贞二题诗字皆精妙诚可寳玩也万厯庚辰二月十七日雨窻展玩因书其尾　茂苑文嘉余尝见敷文大姚邨图与此卷甚相类信乎家学之有自也河东李公云浓淡髙低逺近山隂晴一半云中没殆得之矣考米氏父子本襄阳人而寓居京口亦尝寓苏与朱乐圃辈同游故吴中时有真迹留存修宋史者直云吴人而后之论者皆曰吴县人非也　衡郡文肇祉米元晖画有细谨如营丘者有流宕如北苑者不颛以突兀防为竒而后人失之乃信手防抹自谓米家山此如仿颠张之草圣而不从郎官壁记入门真无本之学也此卷全写景至其规矩法度于山头勾法见之乃楚山清晓图之一变大姚邨图在余家又复狂怪与此不同文基圣以为絶类非也　云间董其昌跋】
　　宋黄文节公行书梅花赋卷【纸本髙九寸长一丈五尺】层城之宫灵苑之中竒木万品庶草千丛光分影杂条繁榦通寒圭变节冬灰徙筩并皆枯悴色落摧风年归气新摇芸动尘梅花特早偏能识春或承阳而发金乍杂雪而披银吐艳四照之林舒荣五衢之路既玉缀而珠离且冰悬而雹布叶嫩出而未成枝抽心而插故标半落而飞空香随风而远度挂靡靡之游丝杂霏霏之晨雾争楼上之落粉夺机中之织素乍开花而傍巘或含影而临池向玉阶而结彩拂网户而低枝七言表柏梁之咏三军传魏武之竒于是重闺佳丽貎婉心防怜早花之惊节讶春光之追寒裌衣始薄罗袖初单折此芳花举兹罗袖或插鬓而问人或残枝而相授恨鬟前之□□嫌金钿之转旧顾影丹墀弄此娇姿洞开春牖四卷罗帷春风吹梅畏落尽贱妾为此敛蛾眉花色持相比恒愁恐失时黄庭坚书
　　宋李龙眠洛神赋卷【纸本髙八寸白描作廿五段每段用楷书标出本文于上前后有项氏收蔵图记钤缝后隔水上有永嘉陈达家蔵】
　　徐僧权
　　满鶱
　　汤法象
　　丁道矜
　　摇崇
　　朱异
　　天嘉二年十月廿三日
　　宋林和靖诗卷【纸本髙九寸二分长八尺七寸凡六接俱有济阳文府钤印】制诰李舍人以松扇二柄并诗为遗亦次来韵
　　编松为箑寄山中兼得紫防诗一通入手凉生殊自慰可烦长听隐居风
　　孤山雪中写望
　　片山兼水绕晴雪复漫漫一迳何人到中林尽日看远分樵载【昨盖切】重斜压苇丛干楼阁严城寺疎钟动晚寒
　　孤山从上人林亭写望
　　林表秋山白鸟飞此中幽致世还稀谁家岸口人烟晚坐见渔舟两两归
　　送史殿省典封川
　　炎方将命选朝伦治行何尝下古人拥斾肯辞临逺郡登舻还喜奉慈亲水连芳草江南地烟隔寒梅岭上春若过中途值归雁慰懐能与致音尘
　　春日斋中偶成
　　空堦重叠上垣衣白昼初长社鷰归落尽海棠人卧病春风时复动斋扉
　　殿直丁君自沂适闽舣舟惠顾晤语未防且以拙诗为索病中援笔勉书数章少塞好事之意耳时皇上登寳位嵗夏五月孤山北斋手书林逋记【书和靖林处士诗后　苏轼吴侬生长湖山曲呼吸湖光饮山緑不论世外隐】
　　【君子佣儿贩妇皆氷玉先生可是絶俗人神清骨冷无由俗我不识君曽梦见眸子了然光可烛遗篇妙字处处有步绕西湖看不足诗如东野不言寒书似留台差少肉平生髙节已难继将死微言】

　　【吴人不好事好作祠堂傍修竹不然配食水仙王一盏寒泉荐秋菊　　　　右十四行小行楷书在本帖纸尾右和靖林处士君复手书七言近体五首其语冲彞可咏而结体尤峭劲然有韵态不作嵓嵓骨立也苏长公一歌其推许此君至矣然至诗如东野不言寒书似留台差少肉二语便是汝南月旦何尝少屈狐笔也留台者李建中也尝分司御史台考之集称西台以偶东野尤当更称耳长公书法匀稳妍妙风神在波拂间而丽句层出尤刺人眼始钱唐人即孤山故庐以祀和靖游者病其湫隘因长公诗后有我笑吴人不好事好作祠堂傍修竹遂徙置白香山祠与长公配迨于今香火不絶乃其遗迹与长公同卷价踊贵十倍太史公有云伯夷叔齐得夫子而名益彰若君复者抑何其多幸也欤　万歴壬午嘉平月吴郡王世贞谨题世言林和靖先生字不如诗诗不如人然观此卷亦自瘦劲有法杜襄阳诗云书贵瘦硬方通神岂先生谓耶世人贵耳若无坡翁诗此卷当无以重价售者苐苏长公去先生时代无防为长歌题其卷后推重至此吾辈固当以坡翁増重讵使重末而忘其本耶若苏书则又是其平生合作余兄谓君复多幸诚然诚然　万歴丁亥春正月吴郡王世懋书于奉常斋中】
　　宋苏文忠公书李太白诗卷【纸本髙尺许长三尺余砑花笺二幅字各十行前有松雪斋墨印乔中山收蔵钤记前后八方杨仲曦收蔵钤记共数十方后有笑狂半印谦字印乔字九叠文图书问不知斋墨印跋尾纸六接计九尺余】
　　朝披梦泽云笠钓清茫茫寻丝得双鲤中【中字防去】内有三元章篆字若丹虵逸势如飞翔还家问天老奥义不可量金刀割青素灵文烂煌煌咽服十二环奄见仙人房莫跨紫鳞去海气侵肌凉龙子善变化化作梅花妆赠我累累珠靡靡明月光劝我穿绛缕系作裙间珰挹子以携去谈笑闻遗香
　　人生烛上华光灭巧妍尽春风绕树头日与化工进只知雨露贪不闻零落近我昔飞骨时惨见当涂坟青松霭朝霞缥眇山下村既死明月魄无复玻璃魂念此一脱洒长啸登昆仑醉着鸾皇衣星斗俯可扪元祐八年七月十日
　　丹元复传此二诗
　　【老坡平生多与异人遇此诗帖云传于丹元丹元者道人姚安世自号也先生将赴定武前两月与姚相会于京师出南岳典寳东华李真人像及所作二诗言近有人于海上见之盖太白云虽事涉荒怪然决非火食肉人所能赝作嗟夫二公未遗世时世皆以谪仙目之今当相从于阆风弱水之上醉笑调歌灵音相答皆九霞空洞中语众不可盖后复有神游八表者传诵而来洗空万古俗气吾老矣尚或见之　正隆四年闰六月西山蔡松年题颂太白此语则人间无诗观东坡此笔则人间无字今有丞相蔡卫公所题则人间无所启其喙纵复妄发适为滓秽清虚此卷当有神物防持自非夙缘留名十洲三岛者未易得见矧擅有而蔵之者岂陆行人哉二公仙去已久卫公且谓复有传九霞空洞中语而来仆敢言萧闲住世今此身是何谓尚或见之耶　施宜生谨书孔子作春秋游夏不能措一辞此帖清竒超妙蔡卫公首发明之施先生继品题之顾如晚进安敢措辞于其后哉姑记姓名以见荣观之幸焉　刘沂谨书太白清竒出尘之诗老泉飘逸絶伦之字非卫公品题无以发明施老以谓二公仙去已久萧闲今此身是诚非虚语　正隆己卯立秋前一日髙衎题玉局传东华之诗萧闲题玉局之字三住老仙发扬之金阙侍郎秘蔵之虽至寳所在有物防持终恐六丁持去如珪辈薄福之人或不得时见之也此所以捧玩再四迟迟其还是月中休　蔡珪谨书此东坡书李太白诗金相蔡松年跋之详矣正隆乃金主亮之年号施宜生即桯史所记奔金使宋泄机而被戮者松年而下用笔皆稍似苏者当时程学行于南苏学行于北金之尊苏与孔子并故习其余风皆有类耳宜生辈于松年辞极推重书必提头此当时谀佞之风也然而由此亦可以观其人觇国之脉矣松年与宋京卞同姓同时又云西山故观者误以为宋人非京卞鼠辈即季通诸大君子故不敢轻议也然其言之当虽京卞辈亦不以人废言松年虽畧过称其所见以是为的耳何怪哉乡贡进士南海梁克载得而珍蔵之吾三儿至与之同舟来南安因出观之遂书以复大明成化十九年癸卯　月晦华亭张弼在南安郡之唫风弄月台书苏文忠公行书真迹惟寒食诗与此卷流传名重笔墨苍竒纸色完好然寒食诗止黄文节公一跋此则金朝诸老所题凡五多一时名辈金人笔墨世尤罕见当与苏公所书并传按蔡松年字伯坚仕金由行台尚书省令史至尚书右丞相加仪同三司封卫国公镇阳别业有萧闻堂自号萧闲老人諡文简当时乐府推伯坚与吴彦髙号吴蔡体有集行于世其自序云王夷甫神情髙秀宅心物外为天下称自言少无宦情使其雅咏虚不经世务超然遂终其身则亦何减嵇阮而当衰世頽俗力不可为之时不能逺引髙蹈颠危之祸卒与晋俱为千古名士之恨读此序则其生平可见施宜生字明望浦城人宣和末为颍州教官仕金至翰林学士自号三住老人其在颍州日从赵徳麟游颇得苏门沾丐刘沂史不载味其跋语亦蔡施同时人髙衎字穆仲辽阳渤海人敏而好学自少有能赋名同舍生欲试其才使一日赋十题戏之衎执笔怡然未暮皆就彬然可观年二十六登进士第乞归养逾二年调漷隂丞歴官尚书省令史前后三为吏部铨事脩举选人便之大定五年为宋生日使中途以病告归蔡珪字正甫松年长子七嵗赋菊花诗语意惊人日授数千言天徳三年进士擢第后赴选调求未见书读之其辩博为天下第一歴澄州军事判官三河主簿正隆三年铜禁行官得三代以来鼎钟彝器以正甫博物且识古文奇字辟为类编官后为翰林修撰同知制诰改户部员外郎太常丞朝廷稽古礼文之事取其议论为多其续欧阳公集古録六十卷古器编三十卷补南北史志书六十卷水经补亡四十篇晋阳志十二卷今之传世宋元人墨迹尚可得金人墨迹甚少此不仅坡公书法髙妙诸跋字迹皆佳故各书大畧后之览者当并跋寳而蔵之　江邨抱瓮翁髙士竒】
　　宋郭河阳谿山秋霁图卷【绢本髙六寸八分长五尺八寸淡设色宋笺覃尾右郭熙谿山秋霁图乃真笔也原有倪云林籖题并柯九思印章今籖题已失而柯印犹存盖倪柯二君所蔵也旧在予友杜君处尝求先太史题而未果今二十年矣其子于始持来求跋按熙之出稍后于营丘故当时以李成郭熙并称则固已崇重之矣当时山谷诗云玉堂坐对郭熙画发兴已在青林端又云郭熙官书但荒逺短渚曲折开秋晚而石田先生论营丘云丹青隐墨墨隐水其妙贵淡不贵浓今观此图脱去笔墨畦径而専趋于平淡古雅虽层峦叠嶂萦滩曲濑畧无痕迹信乎非熙不能而真足为营丘之亚也　万厯己卯秋九月三日茂苑文嘉李成郭熙并宋名手一时画院诸人争效其法遂往往鱼目混淆大抵二君能以丹青水墨合为一体不少露痕迹信乎绘家三昧也此图为谿山秋霁长岩曲岭逺树平芜与浮岚暮霭相映森沈茂润无纤微不惬以此视营丘真当并驱争先矣太原王穉登书予友莫廷韩嗜画画亦逼真子久此卷盖其所蔵以为珍赏甲科后归潘光禄流传入余手每一展之不胜人琴之叹　万厯己亥首夏三日董其昌是日前一宿梦廷韩及晓起题河阳绘事妙絶寰中四百年来真迹颇少予生所见亦不数数此卷精美入神緜密秀润殆非逺与松年和之辈所能彷佛而况其他乎观者珤之丙申孟夏望后三日蜀陈盟书于真州旅舍】
　　宋李龙眠蕃王礼佛图卷【纸本髙一尺长三尺八寸水墨描海气苍茫水云天接佛在巨浪中手指放白毫相光袒裼趺坐蕃王虬须袴褶长跪受记从者殊形诡状延颈遥瞻或合掌或拱立为态不一计三十一人人长四寸有余维西列万国有土此有人孰是无继立而能治其民佛化大无外万有入弥纶衣冠杂诞谲莫不悉来賔东方九州地治教亦具陈岂知五经表复自叙彝伦斥鷃讥南运舜英疑大椿扩充固有道一视归同仁　东皋释妙声佛身充满大千界莲座谈海水翻融摄羣修证圆觉灵通虚彻卓然存　玉笥李简玉峰善士唐汉卿携蕃王礼佛图请赞为之赞曰九彝八蛮声教罕至惟见佛容必恭敬止维王在前载拜稽首羣从咸集严列左右峩峩其冠楚楚其服虬髯螺发穹鼻深目伊昔宋代鲜有其人方今圣朝来往日新曩迦辣蔵孕啰赛因撒蓝嘛哩名动搢绅言不雅驯训义无别粤有象胥善为解説式观此卷画手非常装潢蔵之有耿余光时至正十年上章摄提格孟陬已立春六日郡城天台老学沙门余泽七十四嵗书于寳马寺东庑如山重公之暖阁香水海中传直指碧莲华上结跏趺方今象教行中国况尔蕃王部落俱　八十五翁易伟雕题朱发纷重趼竺国西来听梵音仰止孔坛羣弟从杏花春雨坐弹琴　吴下周备华雨缤纷寳树重戎王卑俯近慈容从来礼乐行中国防度銮舆下辟雍　雁山戴宁金绳鹿苑四花香沙界莲台法雨长蕃落左□齐膜拜皈依始信有空王　嘉禾彭冲溪】
　　李龙眠维摩演教图卷【纸本髙尺有五分长六尺一寸中画文殊法衣鬘髻端坐于牀足蹑莲台虚其狮座对设一榻维摩趺坐幅巾长髯指顾生动叅谒者大小各一一人拈花斜立牀侧应真六人或坐或立俱倚牀前后一女持鉢一天王带劒狰狞拥卫后有绾鬘髻者五比丘一老叟一俱合掌谛听又天王一人屹立与前带劒者相望后有沈民则楷书心经及董文敏公等跋可称完璧心经文不録】
　　【永乐丙戌嵗予客燕台真如寺老僧元觉出示李龙眼演教图真迹随索予书心经附后自媿玉石难并固辞再三老僧索之甚笃勉强净手谨书一通是夕上元日也　云间沈度宋李公麟演教图精工之极盖学陆探微平视阎右相者后为吾乡沈学士补书心经其楷法端劲亦与画相抗衡本为长安古寺常住旧蔵大都为有力者豪夺转入飞鳬手遂成世谛流布非法门皈奉之故矣公麟从秀铁面游秀师诃其画马因改而画菩萨变相虽得画家三昧实以画作佛事者也元时惟吴兴赵文敏庶防不媿之　董其昌观因题旧观于长安苑西邸中丙寅二月望重观于吴门官舫二纪余矣　其昌李伯时人品画法名重当世故一时效之者众鱼目夜光慧眼自辨余所见最多然惟袁氏白莲社王孙匡南草堂王敬美伏生授书项子京女孝经朱少傅髙士余家苏长公笠屐像与此卷维摩演教图乃真迹其余赝本乱真虽工奚取观其所作摩诘文殊二像飘飘有天人相细入微茫而髙古超越非尘凡面目听经法侣皆皈心合掌若羣石防头真神来之笔视后世丹青手直土苴耳白描画易纎弱柔媚最难遒劲髙逸今观此图如屈铁丝唐有阎令宋有伯时元有赵文敏可称鼎足矣沈学士书庄严整肃如程不识用兵亦　时之杰也　太原王穉登书于快雪亭】
　　宋杨补之雪梅卷【绢本髙七寸七分长四尺二寸氷花墨榦杂以琅玕真得孤山篱落之致笔端造化出天巧写出江南雪压枝谁道春归无觅处横斜全似越溪时杨补之得墨梅三昧山谷道人叹曰如嫰寒清晓行孤山篱落间但欠香耳则笔端春色之妙此言尽矣　海野老农水边石上竹林西香影亭前放鹤时今见画图疑是梦南枝雪压得春迟　止止道人书嫰寒清晓竹边吟浅水横桥涧外寻梦忆罗浮山下路玉龙半树偃琼林　玉龙半树偃琼林抱鹤携琴雪霁寻水畔横斜看不厌被渠香影钓清吟被渠香影钓清吟水竹居中月夜寻愿托嵗寒为伴侣一琴一鹤老丘林　余性爱梅梦寐想见】
　　【故家园水竹之居多种梅花翫其清也每雪霁月明冲寒独往心与景会则悠然吟哦以自乐恍若孤山云水间噫梅产江南标且尚矣然非近水傍石映竹横枝则其神不丽非雪晓月宵携琴抱鹤则其清不足故广平感丛棘而作赋和靖乐水月以搜吟亦犹君子小人之各有党类焉其趣深矣此卷乃士安御史见赠雅惬素懐披图増慨想见其人因题小诗以纪之时届至正癸巳季夏之五日书于海律寓洪武之八年秋过茂林家出扬补之手卷因观前贤所咏者不过一时之兴仆敢不作诗以纪其后云进士唐防明梅花自是神仙骨不许凡人肉眼看雪压江南春满屋玉堂潇洒月光寒天生铁干出尘标谁植孤根傍野桥疎影屈盘香满地素心凝露骨昂霄折枝寄驿懐人逺索笑题诗待雪消移向玉堂魁众卉实和金鼎在明朝紫筼生谁写江南氷雪姿疎花冷蕊更清竒欲留贞白同髙节故着琅玕玉一枝　补之写梅真絶品涪翁犹惜不闻香水邉篱落天然趣清赏何须白玉堂匡山吴勤一枝铁榦如龙角防个氷华傍玉台疑是孤山晴雪夜美人和月折归来　李澄之竹外斜枝冻雪干扬翁风度亦酸寒扁舟稳系吴山麓须向石湖深处看　匏庵
　　溪桥近日行游嬾　　　　坐对横斜竹外枝饶舌谁云香气少风来未减晓行时　　何日条风
　　野岸囘嵗寒未放坞邉梅逃禅老子真能事探取东君消息来　两冬常苦雪漫漫　　　　　小圃荒亭拥褐寒翻是今年花信晚乱琼冷蕊此中看藜杖椰瓢久不携间披翠轴遣单栖非同和靖多情思唐突清标号逸妻　髙士奇宋曽觌字纯甫号海野老农与龙大渊同为建王内知客孝宗以二人皆潜邸旧人觞咏唱酬字而不名一夕进月词西兴共闻天乐赏赉甚渥所着有海野词又记】
　　宋燕文贵秋山萧寺图卷【绢本髙九寸五分长九尺一寸五分用墨浓润钩勒古劲林木笔意全仿郭熙山峦屋宇人物舟骑稍加工细虽傅色简淡而苍秀之妙令人眼明心爽款在末尾小楷书燕文贵画四字跋语俱名笔信可寳也前后宋元人收蔵印记数方项墨林家故物前有小治字编号及收蔵诸印浔阳江上山如綉挟防追游忆往年柿叶霜黄秋满壑芙蓉波冷月临川钓舟个个来沙曲梵宇层层倚树颠白髪田园归计晚断肠西望夕晖邉钟陵余复八分书为爱前朝寺披图忆旧游醉骑支遁马闲觅海翁鸥落涧松林月悬崖瀑布秋愧无栖隐地吟咏到沧洲　樗庵屠文野棠花落过清明春事匆匆梦里惊倚棹幽吟沙际路半江烟雨暮潮生己酉二月廿一日为清明日风雨凄然舟泊东林西浒步过伯璇徴君髙斋焚香瀹茗出示燕文贵秋山萧寺图展玩既久因写是日所赋絶句于上　倪瓒漫浪遨游五十年髙崖絶巘出云烟眼明仿识图中意江峡曽乗万里船　天游生陆广忽见燕侯画令人忆旧游千岩开太古万木耸髙秋石路驱轻骑江风送逺舟人间无此境舒卷不能休驱曲江居士钱惟譱己酉嵗仆客沈隐君伯璿家观燕文贵精妙入神画不敢缀辞沈君索诗书卷后勉赋四语后二载复观斯卷诸公沛然唫长篇沈君复索鄙诗故有是作　长风吹船过彭蠡缥缈云峦矗天际天柱峯回玉笋遥金掌芙蓉半空起汴宋后先多画师囘斡天机谁比拟燕侯文贵世罕得防染清妍才擅美斯图拂拭双眼明幽讨直须论万里箾槮络石亏云根铁壁苍崖彻磵沚绀殿珠楼佛寺中丹台玉室仙境里水边沙际市桥通野店人家茆屋底令我忆旧游心迹追防搜华星耀丹壑防杖凌洲安期羡门子招邀指蓬丘囘视句吴山培塿一土坏载复观斯图慷慨兴謌讴　天游生陆广萧寺久寥落燕侯为发扬山横江树晚殿鎻碧云凉杖防情仍在乗舟意不忘独懐前代事抚景暗悲伤　右萧寺图乃燕侯文贵所作按梁武帝造佛寺令萧子云飞白大书萧寺二字故名今览此图不胜感慨漫赋是诗书识于后　环中老人鲍恂野性乐山水廛居违素心薾然困疲役胡能遂幽寻恒思惬所适胜槩恣登临秋清景尤旷苍翠列遥岑霜余委蔓草孤秀爱云林畸人寡谐俗结宇丹崖隂浮念不烦遣寂寞契冲襟况复迩萧寺禅诵有遗音箪瓢足自老簪组知难任披图忆所歴阅嵗兹已深景物匪殊昔但伤华髪侵何当脱尘躅归休期自今　河南髙防志题于秀水隐居秋山望不尽萧寺意无穷岩壑飞霜月楼台落水风待船茅屋近乗骑野桥通神防燕侯得当时孰与同　前东塔住山若允长江浩荡秋波碧待渡行人立沙侧望中烟树翠糢糊夹岸层峦防千尺禅宫梵刹出逺林林间曲迳归僧寻也知画史真善幻一幅生绡传至今唫啸生罗纮六月闲居尘事寡故人相访衡门下示我秋山萧寺图云是燕侯之所写燕侯画癖人共知苦心毫素鬓成丝江山楚越曽徧览援笔絶境移于斯千岩万壑气森爽木落天虚百泉响翠碧含风薜荔悬青林积雨莓苔长磵谷金银佛寺开五云楼殿影崔嵬听经鹤绕多罗树卫法龙趋七寳台秋涛江上兼天涌浦溆聨緜山縦幽人乗暇唤舟航逋客还寻蹑坡陇野骑防搜度小桥水边林下逢渔樵烟岑猿啸清袅袅芦洲雁起轻飘飘乃知异境不可得汩没人间看遗墨布袜青鞋兴浩然尘容白首归犹惑依稀云气上衣襟动我登山临水心山中故人傥招隐结茆拟傍苍崖隂　长沙萧规下舆酌清泉步自山南陲跻攀得幽胜超摅遂忘疲依岩结净宇面海啓髙扉振衣虚台迥窥窦隂云迷佛镫昼荧荧翻经唯老缁竟日无啸语适闻林鸟啼谓非隔人世静趣宁若兹久思脱尘网负累势莫遗所遇惬遐想何能即幽栖射利念已絶徇名心更违终寻烟霞侣同赴沧洲期　八月十三日过顾子羽东溪小隐羽为伯璇求题萧寺图时予匆促理櫂不得思索遂写题海云兰若诗于其右　彭城刘堪识回崖列岫郁相连兠率楼台际碧天飞鸟已还秋色里疎钟犹在夕阳邉溪桥缓辔官人马野饭维稍客子船记得宦游逢此景披图不觉思茫然莆田黄守燕文贵吴兴人初师河东郝惠往来京师市画于天门道上待诏髙益见而竒之闻于宋太宗命写相国寺树石端拱中勅画臣面进纨扇上赏其精笔曽画舶船渡海像七夕夜市图工丽无比神庙时又有燕文季画院谓之燕家景终不及文贵此卷萧寺图也张无竒出示于白石山房客有谓其南宋者余故拈此题于卷后　天啓二年十二月望日呵冻书陈继儒题】
　　李龙眠莲社图卷【绢本水墨画髙八寸余长一丈三尺四寸后有李元中书记一通绢本长三尺四寸髙不及九寸用頽笔悬腕书自始至终无一弱笔秀劲挺拔与停云刻本大有不同饭字作飰字鱼字作鲸字敬字俱讳笔刻本否也字校刻畧大止五十一行岂文本另一本耶卷中收蔵元印二方陈缉熈家丛书堂文籍印引首泥金蓝宫笺李西涯篆龙眠莲社图五字龙眠李伯时为余作莲社十八贤图追写当时事按十八贤行状沙门恵逺初为儒因听道安讲般若经豁然大悟乃与其弟惠持俱弃儒落发太元中至庐山时沙门惠永先居香谷逺欲驻锡是山一夕山神见梦稽首留师忽于后夜雷电大震平旦地皆坦夷材木委积江州刺史桓伊表奏其异为师建寺是为东林因号其殿为神运时有彭城遗民刘程之豫章雷次宗雁门周续之南阳宗炳张诠张野凡六人皆名重一时弃官舍縁来依逺师复有沙门道昺昙常惠叡昙诜道敬道生昙顺凡七人又有梵僧佛防跋陀罗佛防耶舍二尊者相结为社号庐山十八贤时陈郡谢灵运以才自负少所推与及来社中见逺师心悦诚服乃为开池种白莲求预净社逺师以其心乱拒而不纳陶潜时弃官居栗里每来社中或时才至便攒眉回去逺师爱之欲留不可得道士陆脩静居简寂观亦常来社中与逺相善逺自居东林足不越虎溪一日送陆道士忽行过溪相持而笑又尝令人沽酒引渊明来故诗人有爱陶长官醉兀兀送陆道士行迟迟沽酒过溪俱破戒彼何人斯师如斯又云陶令醉多招不得谢公心乱去还来者皆其事也此图初为石路与清流激湍萦带曲折逾石桥溪回路转石岩一又缭而上石岩一二岩之间有方石池种白莲花岩之傍有石梯度山迤逦而去不知所穷当图穷处横为长云蔽覆树腰岩顶其髙深逺近盖莫得而见也傍石池有髙崖悬泉下潴为潭支流贯池下注大溪激石而湍浪者虎溪也岩之外游行而来者二人一人登岭出半身者宗炳也一人蹑石磴而下者昙顺也岩中为经筵会讲者六人一人踞牀凭几挥麈而讲説者道生也一人持羽扇目注悬猿而意在深听者雷次宗也一人合掌坐于牀下者道敬也一人相向而坐者昙诜也一人执经卷跪听于其后童子一舒足搔首有倦听之意莲池之上环石台坐而笺经校义者五人石上列香炉笔研之具一人凭石而坐者刘程之也一人手开经轴倚石而囘视者张诠也一人正坐俯而阅经者恵叡也一人囘坐拱手傍视而沈思者惠持也一人持如意而指经者惠永也一人捧经笈与童子持如意立其后又童子跪而司火持铗向炉而吹一人俯炉而方烹捧茶盘而立者一人傍有石置茶器又一岩中有文殊金像环坐其下为佛事者三人一执炉跪而歌呗者昙常也一人坐而擎拳者道昺也一人执经卷而坐者周续之也临溪偶坐者二人皆梵僧一人袒肩持短锡跋陁罗也一人举如意据膝而坐者耶舍也童子一卷发胡面持羽扇立其后一人露顶坦腹仰观悬泉坐而濯足者张野也童子持巾立其侧又蹲而汲者一人石桥之傍峭壁崛起前有僧与道士相捉而笑者逺公送陆道士过虎溪也一人貌怪雄视捉巾瓶而立者捕蛇翁也童子负杖却立而待一人乗篮舆者渊明之回去也渊明有足疾尝以竹篮为舆其子与门生肩之前者若欲憩而不得后者若甘负而忘倦盖门人与其子也童子负酒瓢从之一人持贝叶骑而方来者谢灵运也傍一人持曲笠童子负笈前骑而行凡为人三十有八马一猿一鹿一器用草木不复以数计人物洒落泉石秀润追千载于笔下萃羣贤于掌中开图恍然若与之接挥麈而谈者如欲悬河吐屑肆辨而未停黙坐而听者如欲屏息杜意审谛而防防沈思者如欲钩深味逺叩闗宅灵府而游乎恍惚之廷梵呗者如欲转防鼓舌而有云雷之响与海潮之声行往来如御风而遐举坐临水者如骑鱼而将去笑执手者轩渠絶倒达于衣冠盖其心手相忘笔与神防而妙出意表故能奴顾陆童仆张吴跨千载而独步非十八人者不足以发伯时之笔非伯时不足以写十八人之趣岂非泉石膏肓烟霞痼疾其臭味相似故形容之工若同时而共处者也伯时于予为从兄实山林莫逆之友为此图凡三十八日而成余得之游居寝饭其下客来观者或未知莲社事因记其后览者当自得之也图成于元丰庚申十二月二十五日越明年辛酉正月二十六日龙眠李冲元元中记谁写庐山十八贤白头居士老龙眠药囊经卷随行杖如在香炉瀑布前　莲社风流逺市朝防人身迹混渔樵陶翁心事谁能识惟有攒眉似折腰右龙眠莲社图卷兵侍陆公全卿得之全卿素精赏鉴以为真迹间以视予为题二絶尝疑典午】
　　【不竞幽人竒士多有托意而逃者盖于陶翁见之而翁于此又有所不屑也因漫及之　长沙李东阳賔之识】
　　宋刘松年沈李浮图【绢本立轴长三尺五寸濶一尺九寸二栁树下设椅案石上列冰盘二中累冰浮果一童子疈其傍两人对奕一人背立反袖执拂沈想一人左手执扇掩口右手抚树而观一童子捧果盘倚栏立案上陈设鼎彝文石精妙絶伦】
　　宋马麟西湖十景册【绢本元班恕斋书标目四大字骨肉停匀有夏承碑遗意明瞿宗吉楷书十景诗亦精谨有法惜内缺两峰插汉一叶庚午六月江邨销夏漫为补书遂成三十册付之装池】
　　宋夏禹玉长江万里图卷【绢本髙七寸许长三丈三尺余水墨画欵在起首石上臣夏圭三小字前后有天厯玺印夏禹玉长江万里图　至元后六年立冬日柯九思观于复古斋宋宁宗朝画院待诏夏珪山水师李唐用墨如傅粉今观长江万里图往往泼墨縦笔浓淡醖酿出于自然真竒笔也夫大江发源于岷山而珪画泉流回互跳珠喷云可骇可愕至于滥觞之后直下一泻舟楫纵横旅店隐见渡口渔舠林边鸦防烟峦云树戍楼城郭无不极其精妙所谓李唐之下无出其右者非耶唐宋以来君臣俱游心艺文皆具画院以延揽名士良工宋之南渡马夏称首若禹玉者其可多得哉览阅既毕为题其后　成化三年仲春五日太原王汝玉敬题夏珪长江万里横卷乃分宜严相公物后归天府偿武臣俸朱太傅得之寳若琛贝近韩敬塘学士购归其水势欲溅壁石欲出云树欲含雾人物舟楫楼橹室庐种种悉具气韵但用水墨而神采灿烂如五色庄严可与李唐并驱争先马逺诸人皆当北面往时屡阅于朱公緑防亭上今复见之因诵旧时王谢堂前燕飞入寻常百姓家唾壶防缺太原王穉登题】
　　宋钱舜举戏婴图卷【纸本髙七寸余长三尺人物学周文矩一美人翠钿衣绯抱儿坐杌上左手执花一枝儿作攀跃状一云环执纨扇侍立柄长齐身傍设緑蕉墨石后系一诗通身有项氏蔵印乂字号】
　　殿阁森森气自清不知人世有蓬瀛日长无事宫中乐闲与诸姬伴戏婴　吴兴钱选舜举
　　【防扇风生月殿秋内家新様玉搔头侍儿折得宫花看笑弄娇雏不自由　伯恭小殿南薫扇影凉鳯雏娇语倚新妆手中折得宜男草雨露深恩到北堂　林伯庸金屋春闲午漏迟宁王玉笛罢愁吹婴儿还自可人意索乳看花娇更痴　匡山李润日长别院停针线瑜珥瑶环引一双风静緑蕉交燕尾新凉分得到纱窻　王涣】
　　宋赵子固墨兰卷【绢本一尺五寸长五尺余写蕙兰数本】此是子固醉余之笔与规之仿像不侔也若老来无意利禄遇事辄发奋平生忠义亦或如之戊午孟冬再为赵令君作勿为他人取
　　元赵文敏公书望江南净土词十二首
　　白云法师譔　松雪道人书【文不録】
　　至大二年秋七月八日重书一过
　　【赵文敏公所书白云法师净土词笔法妍媚结体淳古且纸墨完好精神焕发尤为寳爱按公于古人书无不临学近见其千文谓时方师沈馥魏定鼎碑以其有钟法则于他书临习者多矣故能防萃众美书法大成至谓虞褚而下又谓上下一千年纵横二万里无有与并者岂虚语哉予又尝见公所书金刚经自题其后云欲延荅祥庆俾有得之士解説奥义増衍福徳则宜乎净土词为公用意书之矣凡一十二首调寄望江南云　万歴丙子九月七日茂苑文嘉】
　　赵文敏公兰竹【绢本立轴长二尺五寸濶一尺五寸余】光风泛崇兰芳气美无度谁能与桃李开落争迟暮子昂
　　【幽兰生石间光风泛修竹老树亦含滋新叶萋以緑大化无偏私君子抱贞独懐古松雪翁挥洒脱拘束髙情毫素外谁能继遐躅　豫章胡俨】
　　元髙尚书临米元晖画册【十页纸本水墨】
　　大徳乙巳孟秋上吉房山道人髙克恭彦敬画【辩章荣禄公平日乐山水既得髙侯彦敬所临元晖墨本总为巨袠以便阅玩每幅为图图目廿各系小诗字如图数峰峦林莽烟云洲渚楼观舟梁髙下逺迩如示指掌信乎其能鸣于今昔也于戏自圣人以动静乐夀取喻仁知公卿士夫肆以斯鸣多矣辩章心圣学必当独得于图画之表　至正辛巳日端午葵轩文礼恺谨识乌乎泉石膏肓纒绵予身甚久徧阅神医终弗能差及闻江南山水甲天下恨未一到厥疾转剧今贡士孟仁致云南平章相国公命恳跋家蔵房山家寳廿题并图试为一披彷佛歴歴如躬到其处阅其胜槩江之南山与水弗劳足力尽堕吾目中矣披览既周脱然不觉沈疴之去体也或言陈琳檄愈头风杜甫诗愈疟疾而今而后始知前言信不诬矣诗律之深严模写之竒伟邓翰林文员外自有成説予何容置喙然谨志观画之嵗月以塞諈诿雅意至正新元月届防賔蓂生十有五叶西都小儒李克敏拜手书于楮箬亭
　　笔架山边蒙鸿　　　　　云元晖家法妙通神有声图画无声　　　　　更可人　京兆王弁题墨妙传心妙居然老更成烟云无尽蔵泉石有余清雅意形新帙前修益旧名相君常寳此时一快髙情　张冲顿首敬书】
　　元马文璧幽居图【纸本髙八寸长三尺余笔致幽秀项氏家蔵图记】文璧
　　【两衲闲寻竹里棊清风扫石午隂移不知若个疎林外行过溪桥细咏诗　曲江居士】
　　元髙尚书墨竹卷【纸本髙一尺余长三尺三寸前作风竹一枝后作雨竹一枝题诗二行居
　　左有合同振之张伯雨等钤印】
　　紫阳仙生无心君子写竹郎中长生不死
　　【净业清风披洒老竿元气琳琅要并墨君髙节唯许房山侍郎　句曲外史张天雨谨题以上三行在隔水绫上墨君堂记　文不録小行书计二十八行后跋云仆至元间为郎兵曹秩满彦敬与仆为代情好至笃是时犹未甚作画后乃爱米氏山水専意模仿久而自成一家遂能名世传后盖其人品髙胷次磊落故其见于笔墨间者亦异于流俗耳至于墨竹树石又其游戏不经意者因见此二纸使人缅想不能己巳书东坡墨君堂记于其后　至治元年六月二日吴兴赵孟頫书人才有我难忘物画到无心恰见工欲识髙侯三昧手都缘意与此君同　邓文原仆尝与彦敬游爱其所作山水竹石虽法米元晖文与可而又有出于胷次之妙者今观此纸缅懐其人不能不兴感慨也　至治元年九月望日蓟丘防希贡书吴郡陵友曽览八分书】
　　【两贤自是神仙侣冰雪襟懐铁石肠坡可当时政如此千年风致墨君堂　曲江钱惟善大名之下无虚士便似洋州授雪堂甚欲一颦愧邻女谩将醉墨学吴妆　后学班惟志顿首书庚寅上已后二日吴郡姚广孝敬观于夀椿堂辋川昔画铁钩锁满幅纵横鳯毛堕澄心初作金错刀烟梢数叶风萧萧房山挺出文苏后近代谁能出其右防毫挥成玉两枝弄晴带雨清猗猗此君真遇写神手宛然空谷相逢时吴兴洒翰飞霜雪名画名书称二絶风流一代属伊家什袭珍蔵宜饱阅　青城山人王汝玉房山写竹真无敌松雪为书妙入神二美合成希世寳万年光彩照青春　华亭沈度烟梢初长拂云端露叶髙垂不可攀遗墨未干人去逺独留清节在人间　葵丘谢缙古人作字用八法而写竹亦用八法能然始造精妙不能此则画沙之字传神之竹耳今观房山之竹松雪之书咸得八法之妙世所艰得矧一卷而具二美尤世之所艰得者□□氏其寳诸　浚仪张房山写山水多宗米元晖而清润过之其墨竹尤絶伦此作虽不经意叶叶萧洒自有天然生意盖其人品之髙故得天趣之妙如此时松雪翁复以墨君堂记书之于后一代之法书名画犹隋珠赵璧聨映光粲为世之希者今为□□所蔵宜其寳之也　永乐辛卯清明前一日锡山王孟端题昔文湖州以书法写竹元祐诸老若长公涪翁咸谓其用笔甚妙深加赏识迄今仅三百年而其遗迹已不多见独幸墨君之名因长公文以传不朽则后世欲求君于湖州者不待见诸豪素读公之文亦可以想见其妙矣松雪翁才识超卓特书兹文于房山墨竹后岂非能继武湖州者其在房山欤不然模写之功比之武事其文可以敚槊矣吴郡金问书于鳯城官舍时永乐壬辰正月八日也隆庆己巳四月廿又一日吴郡王穉登观于谈氏平林馆万厯己丑九日新都汪道防谢陞汪一渭吴门戚伯坚同观于金陵鹫峰寺】
　　元吴仲圭四友图卷【纸本髙尺许长一丈三尺五寸纸计六接项氏蔵印前后五十余方
　　墨梅一枝】
　　至正六年冬至日来见古泉出此卷俾画梅花一枝以续嵗寒相对之意也　梅花老戏墨【小草书计三行在梅之左悬崖古松一本】
　　研池漠漠墨吐汁苍髯呼风山泣涛声破梦铁骨冷露影漙空翠毛湿徂徕百亩绕云烟湖山九里甘萧瑟何当置此明窻前长对诗人弄寒碧　古泉讲师索画松遂书此塞请也梅花道人戏墨
　　【墨竹一枝】
　　野竹野竹风可爱枝叶扶疎有真态生平素守逺荆榛走壁悬崖□□□虚心抱节山之阿清风白月聊婆娑寒梢千尺将如何渭川淇澳风烟多　至正五年乙酉嵗冬十月四日梅花道人为古泉老师戏作野竹于橡林旧隐梦复窻下
　　【墨兰一丛】
　　舶棹风下东吴舟桮土移入漳泉秋初疑紫莛横翠鳯恍如緑绶蒙青虬猗猗九畹易消歇奕奕百亩多淹留轩窗相逢与一笑交结三友成风流　梅花道人戏墨
　　【风篠一枝】
　　与可画竹不见竹东坡作诗忘此诗髙丽老茧冰雪古戏成嵗寒岩壑姿纷纷暮雪落碧篠谡谡好风扶旧枝狰狞头角易变化细听夜深雷雨时　梅花道人游戏墨池间仅五十年伎止于此古泉老师每以纸索作墨戏勉而为之一日出此卷属之欲补于后以供清玩遂作以补之古泉呼童汲幽澜泉瀹鳯髓茶延之于明碧轩焚香对坐终日略无半防俗尘涴人聊书此以识嵗月也至正五年冬十月四日梅花道人书
　　【梅花道人尝卖卜于春波里所谓笑俗陋室者彷佛在我家左右也余有小诗以志企慕云先生风格在林丘鹤去云沈防百秋欲识君平曽隐处至今虹月射溪楼此四友图乃作于武水景徳教寺幽澜泉畔而又为吾里项氏所蔵以及于余得不谓梅花道人清梦犹时时在我春波耶我家旧蔵道人为子佛奴写竹谱万玉丛册廿四帧又为行可写竹石谱长卷又为葛可久作中山图卷又写一叶竹又散轴山水十余帧可谓伙矣近复得此于项氏道人与吾家有缘洵不诬耳　李肇亨题】
　　吴仲圭仿苏文忠墨竹图【纸本立轴长三尺余濶九寸凡二小竿枝叶俱向右左方
　　草书三长行到底】
　　东坡先生守湖州日游何道两山遇风雨憩贾耘老溪上澄晖亭命官奴执烛画风竹一枝于壁间后好事者刻于石置郡庠予游霅上因摩挲断碑不忍舍去常忆此本每临池辄为摹画而成仿佛万一遂为作此枝以识嵗月也梅道人时年七十一至正十年庚寅嵗夏五月十三日竹醉日书也
　　元赵文敏公八札【一古色笺髙八寸四分长一尺九寸计廿一行】家书拜上直夫提举宣除姨丈　眷末赵孟頫谨封孟頫再拜直夫提举宣除姨丈坐右孟頫为小儿勉强定盛宅之亲缘俗务不可动身専凂力师舅一行赍钞弍拾锭去所有礼物一切所须并于钞内买办数内金钗一双重弍两望姨丈亲自看视那换打造发去其余有可于南浔办者并望用情区处南浔不必办者已嘱师舅往平江办矣非恃亲谊不敢如此切吿加意就有竹丝圆食箩一担白鱼干二尾野鸡腊四枚寄纳轻微皇恐笑留幸甚拙妇附致姨姨安人敬问上下眷辑同此致意不宣　孟頫再拜二月廿九日
　　【又古色笺二幅髙八寸长一尺二寸计十四行】
　　都运相公琴轩吾兄阁下因松涧便尝具记承动履未审得达左右否新嵗计惟台候胜常孟頫恃过爱有白剡中王吉甫与不肖三十年之旧今将走京师而乏裹粮之资求为言晋见兼闻旧尝趋下风倘辱进而惠顾之幸甚幸甚犹寒惟善防兴息前迓宠光不宣　正月十七日孟頫顿首再拜
　　【又古色笺三幅髙八寸四分长一尺九寸五分计十八行】
　　孟頫书致　【望为催夏教谕处钞疾发来为祝】二哥总管贤声小童来得书封至李都运记事且可免今年一行甚好边照磨卷轴已为作记两日前付阿还将去讫想亦已到彼矣又王与之将贤声书来欲写都运碑文缘碑文大故鄙俚决不可写渠云与孟总管有旧连日将去求改削未见再将来若将来可写便写去也半月来痔疮大发痛楚无聊小童便还草草作答丈母同传语不一一　八日孟頫书致【又古色笺髙八寸一分长一尺五寸五分计廿行】
　　家书顿首再拜万户相公尊亲家　忝眷赵孟頫谨封
　　孟頫顿首再拜万户相公尊亲家坐前孟頫近陆总管便曽附尺书此当必达所寄钞想防不阻今有余钞廿锭附李千户便纳上内见钞六定九两内纻丝二十疋计价钞一十三定四十一两望亲家特为变钞通前所寄共五十定附带发船为幸但是所得皆惠及也孟頫明后日便还徳清适王吉甫自越上来相防云因户门事到海上望亲家以门墙旧客凡百照管为大幸也寒燠不常唯厚加珍爱不宣　十一月十日孟頫顿首再拜
　　【又牙色笺二幅髙七寸八分长一尺四寸二分计十四行】
　　清真鉴义真人侍者孟頫半嵗卧病不得奉记想不怪也刘汉臣来乃知雅候亦苦疮疖甚喜平复菩提奴一病防死至今未甚愈近刘汉臣来与之祈祷服所降药有效望清真为达此意仍望转凂汉臣为解呪咀等早得平安不胜幸荷専此奉记老妇不及作书附此致意清溪鉴义会间并望道问信不宣　十一月三日孟頫稽首
　　【又蓝色笺髙八寸四分长一尺九寸计十三行】
　　家书拜上亲家太夫人尊前　眷赵孟頫谨封孟頫拜覆亲家太夫人坐前孟頫顷蒙惠书冗扰未得拜答即日伏惟淑履安胜兹承四令郎舍人荣缔良姻喜盈吉席辄有纻丝一端锦荔一柈蜜橘百五十栗子十斤蛄三十片緜羊一牵拜纳聊见贺意得辱笑留幸甚令郎来侍冀通下情老妇同此意不宣　孟頫拜覆
　　【又蓝色笺髙八寸五分长一尺五寸计十三行】
　　孟頫稽首师圣提防法师侍者孟頫近恵书先师老真人遽尔仙游闻之哀痛伤悼南望涕零而不肖之踪窃禄于朝欲一恸而无因辄有薄奠折钞一定致于几筵伏冀香白外蒙遣留之寄举室感激之至且此奉唁唯节哀顺变不宣　孟頫稽首上记师圣提防法师侍者
　　【又月白笺髙九寸长一尺八寸三分计十七行】
　　孟頫记事再拜防访相公子渊契友閤下顷附便奉记计犹未达正月望日得所惠书知体候胜常深以为慰令弟子山时时相过屡商略先太师碑文孟頫不揆愚鄙辄欲有所述其大意则子山当能言之或髙明以为然便当趣为之也黄庭至今未能临写不至见责不淮右无事官府清静必稍安也因便草草具答时中唯为相业自重不宣　廿二日孟頫记事再拜防访相公子渊契友阁下
　　【赵文敏书取法右军推其意大令即所不屑近见宗米南宫者妄肆讥评嗟嗟文敏与南宫并法右军政如禅宗南北徒众纷纭甚至相戕实出一本设南宫共文敏同堂论书不如大庾岭能明共证乎何学者之惑因家弟道普蔵此并南宫柬各八俱极精妙而笔意相通全是右军趋步特表此意后学严澂书】
　　元吴仲圭松泉图【纸本立轴装作横卷水墨画长三尺濶九寸余】长松兮亭亭流泉兮泠泠濑白石兮散晴雪舞天风兮吟秋声景幽佳兮足静赏中有人兮眉常青松兮泉兮何所拟研池隂隂兮清彻底挂君髙堂兮素壁间夜半风云兮忽飞起
　　至元四年夏至日奉为子渊戏作松泉图　梅花道人书
　　【吴仲圭一代髙士绕屋植梅隐居读易知元之将乱也自称梅花和尚喜画竹而松尤妙备见孤髙特立之致松泉图向见沈石田临本今见庐山真面目矣　退谷八十一老人记家有小室入冬则居之其中致杨补之所画竹枝赵子固水仙王元章梅花三卷继得吴仲圭古松泉石小幅长条仿宣和装法改而为卷余以八十之老婆娑其间名曰嵗寒五友四贤皆竒特之士余不得见其人数百年后抚其遗墨以为友呜呼嵗寒之友岂易得哉　退道人再记】
　　元徐防文石磵书隐图卷【纸本水墨髙八寸长三尺】洪武二十六年四月二日徐贲补图
　　【仆往过采莲里石磵书隐瞻拜俞先生遗像曽赋五言诗一首有立校书见示陈子牙先生所作记文谨再拜书于后里生孟頫顿首清秋风日好一往南园庐穿纡爱深密蹑曲歴幽虚羣木既罗户流泉亦通渠缔搆缭芳蘅灌溉成佳蔬著述懐昔人所乐山林居子孙继先志复筑此丘墟升堂拜遗像入室读其书先生里中贤安敢有称誉恨靡从杖履承训理荒疎采菊荐秋水肃敬歴阶除徳泽谅不泯霑润有其余题俞先生读易处石磵书隐】
　　【先生注易隐西城激石松风荅磵声式玉式金王度在一寒一暑嵗功成要参未画须心悟洞释羣疑贵理明蔀屋见心元是昼寰瀛捩柂可无程义精讵忍辞扪舌乐大何妨枕曲肱雨露每滋庭草緑云烟不碍晚山横成林讵舍千章木求友难忘百啭莺嵗月推迁陈迹在啓蒙长忆酒同倾　至正二十四年甲辰夏四月十七日遂昌郑元祐谨题渐来中吴闻宋石磵俞先生着易説蔵于家心甚慕之及永嘉陈君文昭以易讲授吴下暇日过陈君所见先生之孙桢复以易受业陈君为弟子因得谒先生之子子玉父于石磵书隐子玉色温而貌腴粹然古君子也书隐在城西偏萧散夷旷居城市而有山林之趣然后知先生之传有在是能世其家者也昔种明逸以易学名而其子孙以名将显先达谓其有専于易者盖易无所不备善用易者惟其时而已种氏显于时故其用行子玉遯于世故其迹隐其致一也夫孝莫大于继志述事若子玉之贤父子可谓善继述矣易以消息盈虚为道观先生之学诎于前安知不信于后者乎后十有五年桢以亡友子平陈君所为记徴予言噫文昭以易经入官而终致明夷之伤子平以易道自晦而卒遇无妄之过独子玉当四海无虞利禄不以入于心及天下多事世故不以烦其虑益知贤父子之于易得处困之道矣仰先躅之髙风感故旧之沦谢因识卷末以致其景慕之意云元年秋九月　防稽姜渐书西山读易人何处堂构而今重有儿最喜采莲还旧里尤怜荐藻树新祠花邉拂石春垂钓竹下焚香昼奕棊总説传家风致盛梧桐隂满鳯凰枝番阳董朝宗八分书此图图石磵书隐读书处盖徐防文笔也防文在国初以诗名与髙杨张三君称四大家不以画称而其画特秀润古雅今亦不多见此乃因赵文敏郑明徳诸诗而补作者故尤为用意计当时更有陈子平记惜无考之不得名笔为补书也　长洲张鳯翼识徐防文以诗名胜国之季与髙太史诸君齐名所谓髙杨张徐者也徐张皆善画而徐尤出张右此图俞石磵读书处用笔造境清森郁茂当与王叔明陆天游二三君称雁行非赵善长诸人所得梦见也石磵先生世善易若汉韦氏之于诗今其遗墟漫不可识犹幸赵承防郑明徳之咏歌与徐君之绘事流传人间庶防俞先生髙风尚可想见耳太原王穉登】
　　元倪云林清逸图【纸本立轴髙二尺五寸濶一尺二寸】吴市隐者傅古民世为金华之义门去乡居吴三十载针砭疗病穷渊源只今年已七十四生子在乳如曽孙养生有道秘神诀烹链服食身常存去年暂归旧乡县悲如归鹤返故邨宴坐初平叱羊处起餐霞气观晨暾日行百里不困顿今复来吴栖水云居然孤鳯止榛棘蔚彼众萧芷荪家徒四壁集风雨古木幽筠隈石根固穷好义明取与邀我对月开清尊吴宫越馆走麋鹿残山剰水惟烟云酒酣长歌踏筵舞荷花落羽何缤纷感今懐古意凄恻髙义非子吾谁论濡毫擘纸写清逸醉语骇俗抒烦寃何当与子橘中隐坐玩清景穷朝昏七月十日写此图并为长歌赠古民先生瓒
　　倪髙士新雁题诗图
　　十月江南未陨霜青枫欲赤碧梧黄停桡坐对西山晚新雁题诗小着行　己酉嵗倪瓒
　　【云林君所爱故号倪云林云林嗟已矣对画劳苦吟云兮何冉冉林兮何隂隂茅亭镇虚敞苔径空幽深石既长緑发水还鸣瑶琴岂无好事者一尊重登临不惟今视昔亦犹古视今而我阛阓客云林有风生欲免山灵笑杖履时逺寻云林同我采吴莼囘首仙游隔防尘画里题诗报新雁银□小院暗移春　嵗庚申王逢题于雪竹邨之故第】
　　倪髙士晴阳芳草图
　　春渚芹蒲秋郊梨西风沃野收红稻檐前炙背媚晴阳天涯转瞬萋芳草　鲁望渔邨陶朱【阙】岛髙风峻节今如埽黄鸡啄黍浊醪香开门迎笑东邻老曲全叟倪瓒至正甲辰八月廿三日书
　　元张子正桃花春鸟图【水墨纸本立轴长三尺二寸寛九寸】海上张守中为景初先生画
　　【叶底小红肥春禽语夕晖养成毛羽好去向上林飞　见泰闲窗緑树夏隂隂看画焚香寓赏心宛似江南寒食后桃花春雨唤春禽　天台林右题防年不见张公子忽见都观里春却忆云间同作客杏花吟唤真真　老铁醉笔画中题品浅堪怜只爱风流老铁僊可惜贞魂呼不起鸟啼花落自年年　吴郡顾谨中八分书东风埽红雨春满桃源洞山禽啼一声唤醒刘郎梦　东吴余季约张公落笔最风流忆向梨花写鹁鸠十载都门重见画忽听邻笛使人愁　云间顾文昭春光堂上午熏微清簟疎帘映晚晖忆得临轩写幽趣野花山鸟总依依　昆山杜宗一老仙遗墨健如龙笑破朱唇防防红留取桃花与幽鸟不教人恨五更风　胡生同文新构此图求题为书其上范公亮画师笔力挽天成坐使韶光眼底生仿出一场春境界花无顔色鸟无声　花伦铁仙诗句张公画二老风流擅名一自樽前歌板歇春风花鸟总含情　伯诚不见张公子于今又防年春花与春鸟相对共凄然　海叟凯敛翮花间鸟依栖且暂时上林罗绮树待汝发髙枝　樗散生露桃新雨开红锦绣羽飞来依玉柯禁城春色年年好相对其如十里何　匡山迂生鹊声初报碧桃春洞口惊传有晋人自啓幌窗吹铁笛一声清唱为谁新　丁子木十年不见故园春画里题诗半古人老去风流浑减尽东风花鸟易伤神　华亭管时敏记得桃花破暖红山禽飞下语春风而今见画生惆怅忽忆家园似梦中　云霄上日迎春早晴窗啓碧纱忽传青鸟信开徧小桃花　庐陵朱京山禽飞上碧桃枝独立东风喜报谁翠幌日髙人未起分明池馆记当时　贝翔东风未放碧桃残山鹊南来息羽翰云路乍飞终万里暂时聊借一枝安　公祐】
　　张子正林亭秋晓图【纸本立轴长二尺五寸濶九寸欵在右方中间楷书张子正学井西道人笔作两行右方篆书林亭秋晓四字左角贞节堂印栁道传印山空禽鸟乐地僻松竹秀茅屋是谁家柴门掩永画　果育老人题逺山有飞云近山见归鸟秋风满空庭日落人来少　永嘉陈允明草堂只在南湖上山色水光相与清鸥鸟不来鱼不起落花风飏读书声　如一道人题书小桥横水口矮屋露林梢想见山中客书成拟絶交　全思诚故山何处闗心亭外遥岑入望深却忆浪游江海上漫教猿鹤守空林　曽烜烟湿空林翠欲飘渚花汀草共萧萧仙家应在云深处秖许人行到石桥　仲孚云开见山髙木落知风劲亭下不逢人斜阳淡秋影　卞同】
　　樵隐笳拍卷【纸本一拍一幅水墨作人物虽笔法粗略而曲尽塞外风景及离情悲惨之状地用淡墨滃成各书其词于上笔法亦潇洒可观类何秘监澄笔每幅各有南山樵隐印识而无名氏可据録之以俟博览者漠漠平沙万里长去来心事总堪伤至今千载胡笳曲一拍声中一断肠　太原王越】
　　明谢葵丘溪隐图【纸本立轴水墨长二尺八寸濶二尺一寸一身萧散寸心闲势利奔趋总不闗白眼看人成一笑水边林下对青山　葵丘自号溪隐有所取焉复写是图徴余诗余观此图置景空濶无纎丽笔有古淡趣可羡可羡遂题一絶以归之工拙弗暇计也　时宣徳六年秋七月上吉尚素老人识山上云生春雨后树头花落午风余道人兀坐碧溪石下有流泉应读书　沈周】
　　金本清双钩竹【纸本立轴长四尺二寸濶一尺八寸】生在湘江溪水边此心曽与玉争坚自从学得双钩写世上丹青不直钱　太瘦生
　　【平生性僻爱筼筜特下湖南泛楚航解组归来头未白清风应自满潇湘　甬上张邦竒】
　　沈啓南清修图【纸本髙七寸本色作丛竹坡阜宇舍中一人摊书坐观一童子携琴至画长二
　　尺五寸即划断题诗云】
　　君子偏骄食肉侯清羸只欲事清修也须待拄紫玉杖如不能胜青鳯裘到处问医非俗病从前刻苦是诗愁枵然一个琅玕腹那着渭川千顷秋　长洲沈周画并题
　　【亭中竹树何娟娟忆昔风流清可怜秋雨不胜孤鳯泣愁心夜夜緑云边　周山顾问蒋径凌风翠嵇林拂雨寒瞻云应不寐岂是渭川竿　徐伯虬湘水隂隂竹叶开有人中散立莓苔谷风夜发长条舞寂寞山鸣佩玉来　临顿里陆芝山人种竹当清轩攀弄修篁心洒然春摇红日醉芳醑夜埽银河横素弦冷风萧瑟听来好翠影婵娟对可怜平生制得洲曲借尔吹箫秦女边汝南黄升丘】
　　沈啓南芝田图【纸本作本色山水髙九寸余长五尺】董家报徳人栽杏天报君家芝满田借气生成本无种散人服食便长年新松拔玉朝擎雨髙盖敷春暖防烟十亩霞腴不征税但闻寄借与神仙　长洲沈周
　　【野田非秫亦非□□灵光映日华醉后歌声商皓作山中道士许君家盈筐自采含朝露山鹿偷衔落涧沙本与斋房同瑞草幽栖不愿汉庭夸九柏山人徳士心仁布灵田土气和分畦呈翠羽接亩盛朱柯资食商顔久含华汉殿多斋房曽有作吾欲为君歌　句谿陈鉴有田不种秫独种无根草草岂无根生瑞芝自天造神仙服食余黄帝尝不到不然鼎湖弓肯遣羣臣抱知君室有丹琼芝服不老我归寻耦耕寸田共昏晓　华亭钱福忽见华芝秀何妨种术田医家能积累和气在生全曲荐朱弦调香霏碧磵泉活人隂徳盛更覩肉芝仙　七十二翁和方州作种徳心田那有期西溪俄见产琼芝能医人世皆难老不比商山只疗饥和气自能深防养神功元不费耘耔山中道士真堪与还乞人间长史书嘉兴朱绶】
　　沈啓南水墨花卉卷【纸本髙八寸余长二丈一尺凡六幅花八种后仿山谷书跋十五行】秋轩前杂植凡数种花开时辄弄笔象之于纸次第得十翻盖散人弄饱饭之活计也观者勿以工拙为诮八十一翁沈周识
　　【宋人写生有气骨而无风姿元人写生饶风姿而乏气骨此皆所谓偏长能兼之者惟沈啓南先生观此卷数花虽率意防染而苍然之质翩然之容楮墨之间郁有生色非笔端具造化者不能八十老翁神王若此覩其遗迹犹有天际真人想也太原王穉登题写生之法大与绘画异妙在用笔之遒劲用墨之浓淡得化工之巧具生意之全不计纎拙形似也宋自黄崔而下鲜有擅长者至我明得沈石田老苍而秀润备笔法与墨法令人不能窥其窔真独步秇苑试阅其一二佳本真能使眼明不可易视为识卷末　周天球】
　　沈啓南仿大痴道人灵隐山图卷【纸本】
　　湖上风光説灵隐风光独在冷泉间酒随游客无虚日云伴诗僧住好山松阁夜谈灯火寂竹牀春卧鸟声闲佛前不作逃禅计丘壑宜人久未还　刘公佥宪史君明古偕余及继南弟为湖山之游至飞来峰不忍去者累日夜宿详上人所索纸墨图此以为兹山写真因系以诗云　成化辛卯春仲望日长洲沈周
　　沈啓南湖中落雁小景【纸本长三尺九寸濶一尺一寸五分下作岸栁归舟水面两峰出没落雁一行数笔间具无穷境界矣】
　　纵目极遐旷水嬉湖中央青山载白波上下相低昂俯首爱云霞零乱随兰桨悠悠遡空明忽忽超景光宛宛汉皋女落雁悬微芒可望不可即相思如水长近自东昆还湖中杂言録似味雪亲家较其然不
　　然也沈周
　　文待诏南宫水墨卷【纸本画长二丈二尺髙九寸四接俱有徴明印钤缝字长三尺余前有徴明印停云馆方印后有徴明徴仲长印】
　　一雨垂垂春欲徂弱云狼藉草纷敷盆池水满鱼争跃竹径泥深鸟乱呼暝色排檐失昏旦凉吹入枕梦江湖山斋十日经过断搨得南宫水墨图　徴明【大行书落笔挥洒亦如风雨之骤至所谓兴与景防者耶嬾逸张孝思识直庐茗椀校雠闲忽见飞涛杳霭间却似晓烟春】
　　【雨后湖干日对米家山　乙丑十月直　内廷观澹人先生所蔵文衡山泼墨山水图并题　龙眠学圃张英供奉归来野意闲红栏緑浪五湖间谁知水墨萧森物画出荆闗着色山　髙都陈廷敬次韵待诏当年迥擅名烟云万壑墨涛生多君勲业今如画霖雨苍茫满太清　乙丑冬日云间王鸿绪题笔墨翛然意致闲烟云缥缈有无间流连卷尾思蓝本逺胜南宫雨后山　静海励杜讷题】
　　文待诏袁安卧雪图【纸本立轴长三尺四寸濶一尺三寸项子京家蔵】赵松雪为袁安卧雪图老屋疎林意象萧然自谓颇尽其能事而龚子敬题其后乃以不画芭蕉为欠事予为袁君与之临此遂于墙角着败蕉似有生意又益以崇山峻岭苍松茂林庶以见其孤髙拔俗之气故不厌于赘也　壬辰六月廿日徴明识
　　文待诏西苑诗卷【藏经纸髙九寸长一丈一尺乌丝行计诗十首各有小序文不録行草书停云刻中有此暇日偶一校之颇有不同石搨本云余乙酉嵗作此诗及今壬子二十有八年矣夏夜被酒不寐重録一过四月九日也卷中则云嘉靖戊申七月五日书于是去游之嵗二十有四年而余年七十有九矣因知此卷在刻本之前其所书盖不止于斯也】
　　文待诏和陶诗卷【藏经纸髙九寸计八幅文不録狂草书笔墨神妙】丙申长至后二日为体之书　徴明
　　唐解元墨花卷【纸本髙八寸长丈余计花卉六种各系以诗】牡丹　沈香亭下春光好白玉阑干围鼠姑赏罢三郎已沈醉太真娇颤不胜扶
　　萱花　墨汁淋漓映袖寒滥图赤棘傍阑干凭君悬向闲亭馆解却眉尖仔细看
　　百合　洛花开日端阳近海燕来时华屋深胜赏莫教孤负却春宵自古值千金
　　蜀葵　五月庭前挺此枝向阳心事有谁知暖风昨夜轻吹破朶朶鲜霞始出奇
　　枇杷　轻暖轻寒初夏时枇杷将熟我堪思蜜浆止渴添诗意一树金丸晚翠枝
　　桃子　蓬莱弱水三千里王母蟠桃一万年鳯鸟自歌鸾自舞直教衔到夀杯前
　　吴趋唐寅子畏写并题
　　姚云东松风管弦图【纸本立轴】
　　白云漫山絮然碧水出涧流涓涓道心空虚无物在满耳松风来管弦　云东逸史
　　仇实父仙山楼阁图【纸本立轴长二尺二寸濶一尺二寸淡青緑仿小李将军界划精工峰峦层叠苍松数株离立成林溪畔梅花如雪亭台之内舞袖扬芬吹檀流韵对之怳然身跻于三山十洲矣真近代之二李也欵着左方上有陆五湖细楷书祝京兆仙山赋一篇精妙异常】
　　仇英实父制
　　【仙山赋驰藻思兮河间闗构图绘兮非人间将神游之恍惚兮惜倒景之曽攀山莫妙于九叠屏风又九九而无穷水莫妙于三十六曲又曲曲而愈通示白云之悬路兮叩灵闗而莫从但见山产不凋之木地茂长青之草桃李荣万年之春羽毛翔不死之鸟岩幽幽兮叶飞洞聒聒兮泉鸣非金膏之余液则琼树之弱英双朱楣以为门忽青林之隐隐览黄金之髙榜因碧霞以发轫磴乍升而乍降径或浮而或沈非鸾骖而鹤跨抑步虚而蹑清白玉为栈兮往来自易青云为韈兮出入自轻秀木疎而复密石壁起而复合树交柯结苍鼯飞越积雪为膏碧火明灭鉴寒潭兮心空拂水光兮情悦灵猿防于寒条珍鸟宿于贝叶白鹿引偓佺之车玉兔开仙城之阙或蹈翡翠之巢或载虹霓之辙云悠悠兮路长岸萦萦兮屦絶或悬飞空之梁或设平步之杠神惚怳于水帘载晏息于玉房桂丛蒙密兰薄芬芳金堤曲逆竹林清凉烟廊雾阁云帐翠牀冒碧瓦于山椒牵朱栏于水傍飞泉出于檐末红葩焕于幽窗于是安期羡门之徒乗紫鸾驾白鹤拾瑶草采翠华拂烟光而容与步明月于金沙既邅回于溆浦遂释近而即逺望白云之层观兮凌沓嶂兮宛转峰嵯峨兮叠青莲树菁葱兮生紫烟三神山兮起空蒙十二楼兮悬朱帘日未出兮瑚明涉冬春兮花木妍防神驷兮蹑光景放灵桨兮花间船入阆苑即仙居憩灵宫临瑶池于是素女开牖宓妃上楼钧天奏于别馆神籁发乎中洲载云旗以往来乗清风以遨游水阁则金屧蹒跚云闼则绮疏绸缪兰堂兮贝室荪壁兮蕙金铺陆离璇廊洞修屏比玉几之光球鸣甲帐之勾出入欢防仙侣道俦鳯皇衔灯于元夜蟾蜍纳月于中秋冬居则光风转凄夏处则瀑布为幙餐六气兮饮沆瀣服元醴兮佩芍药鼓金簧吁玉籥檀吹流霞光落纎阿举兮椒芬杨玉汗生兮异香薄琼浆彻兮囘霓裳华灯陈兮归洞房窥玉乔之灵灶啓赤松之丹牀愈入愈秘弥嗅弥芳始知元化之道无为之方防防其乐未央囘视凡境杳而茫于戏非得仙风道骨奚为乎克跻其乡　嘉靖二十七年冬十月廿又一日陆师道书】
　　仇实父项墨林小像【绢本大斗方重青緑作桃花春景岩中两人对奕墨林正面趺坐一童子掣古铜瓶汲溪中仰观飞雀意态生动欵一行在右方小楷书】
　　为墨林小像写玉洞桃花万树春　仇英制
　　文休承青緑米山袖卷【髙五寸长丈余茧纸凡五幅前有文嘉之印文氏休承文水道人后有悟言室印文嘉之印米氏云山余所见者大姚邨图是石田临本海岳庵图先待诏所蔵后归陈道复道复又归石田陈氏又有大姚邨妹家所作绢幅潇湘图是孙鸣岐物后在王林屋处苕溪春晓乃王酉室尊翁欵鹤所蔵皆真迹也最后见杭人一卷则青緑尤为精絶其余所见虽多皆不能出此数本上矣己巳秋予来苕溪所居正与道场山对所谓西塞山碧浪湖水晶宫无日不接况冷员散职居此真足以荡涤胷中尘土暇时偶得茧纸漫用米法写此遣兴不觉满卷　隆庆五年嵗在辛未夏四月廿有四日茂苑文嘉在碧湖斋中书此休承文邑博在乌城官舍作中寄归君元爵者秀润清逸宛然米氏笔法乃知江山之助不独辞赋然也　壬申首夏黄姬水识先曽祖太史公云林一派鉴赏家以为逼真海岳先叔祖学博公又妙得家传此卷写于乌程官舍溪山苍翠日在帘几间闲官吏隐情境澹适笔端秀润遂翛然若仙洵可玩也戊辰冬日于昭逺世兄自金沙来出以相示敬题于后去叔祖防笔时五十八年矣纸墨如新尤可珍重　侄孙震孟谨跋予又见一卷亦作云山稍工致纸本髙六寸余长七尺余前有萧闲斋及休承钤印延陵吴氏收蔵书画印引首王百谷书云白山青四字其后题欵年月与此卷相同止于茧字易一此字而已岂同日作此二卷而题字亦不稍改者然其笔墨亦颇同类题字无一笔匠气且有韩太史四维题云云山图虽出于米海岳实宗北苑而衣鉢又自唐人自元诸名家趋于髙简一路风气略薄虽有方方壶髙房山其人终不能饮人以醇耳文水此卷犹见大雅未衰所云惟其有之是以似之不必论浅深也太史精于鉴者似无误姑録之俟夫具眼者】
　　文休承梅竹小幅【纸本立轴】
　　梅竹双清文嘉休承写
　　【郑防今已老三絶兴将阑梅竹萧森意悠然共嵗寒　周天球】
　　文休承溪山幽远卷【髙五寸许长二丈纸五接每接钤休承印前有文嘉印文休承印归
　　来堂印本身小行书题欵溪山游目　周天球漫题】
　　【金陵绍冈王君雅喜予拙笔每得小幅辄加爱玩万厯戊寅以佳纸见寄请为长卷盖欲尽予之能事而不知予之防染聊自适兴耳岂暇计工拙哉况今老髦不惟精力不逮而兴致亦非复往时勉为涂抹以复来意恐不足以入绍冈之精鉴也是嵗立秋后四日茂苑文嘉书于防白堂中绍冈好文文水画致卷帙伙矣复观此长卷烂然溪山悠逺之趣信是倪云林方方壶俦匹观者若求其笔意而其笔墨之迹则略之虽谓之不让元之诸家亦可作此之年已逼钓璜之日神采目力与其先公太史无两吁可胜羡哉观毕记　周天球把玩此卷不但见文水公笔意髙古而胷中丘壑亦可得矣前辈风流迥不可及文徴其寳之哉顾大典人间诸事尚能独画事一种以能品为下文氏父子之优劣正在是耳此卷能与不能分出大非平时伎俩可贵也　邹之麟】
　　陈白阳水墨蔬果卷【纸本髙七寸余长一丈四尺题云余旧尝见石田翁有此卷今落在揺城金氏目中不接已数载矣戊戌春日偶坐闲窗漫有此思遂援笔效颦非敢与相角也用以见我企慕之私耳　道复志澹人学士名其集曰蔬香复作蔬香图知其恬澹味腴意有在也今适得陈白阳此卷画果蔬十数事萧疎简逺无笔墨痕而生意具足两美合矣为系以诗频年葵藿忆江城风味原同笋蕨清一卷蔬香诗入画负霜含露若为情　昔曽三月住湖干苦被山僧劝晚餐豆英笋香春渐老紫菱碧藕又登盘好营十亩防柴荆我亦从君抱瓮行同摘晚蔬春雨后鲜香端胜五侯鲭　龙眠学圃弟张英】
　　【正是江天樱笋初溪邨风露摘园蔬春花开落看秋实老圃吾真愧不如　肉食朱门客满堂何人解爱菜根香季鹰大有江东思也为莼丝味许长樊川陈廷敬】
　　陆包山玉簪花【纸本立轴长三尺六寸濶一尺三寸八分湛湛娟娟白露漙折来纎手暎俱寒斜依阿鬓千丝髻好傍芙蓉七叶冠拥坐金钗愁自失辟尘犀导懒同看佳人别有贞心托倚徧东风十二阑王世贞问花玉是何年种追琢簮头总是谁曽共瑶姬秋海宴斜钻寳髻緑云垂本来皓魄齐钗燕秖可香奁照月规云是洗头盆卸却乗风飞上碧霞枝余尝与少虚张君赓赋玉簮花张君之作乃大胜余余推以为絶唱及见鳯洲王公题余画扇则又大胜张作陆子叹曰凡物转髙转细理则固然不知继王公而作者义当何如也暇日与鸥江沈君论学无止法因及题玉簮事沈君以为然命书以识余曰珠玉前图之可也沈君曰春鳯喈喈秋虫唧唧各性情耳君何让焉遂并书以遗之观者当一大捧腹也　隆庆己巳新夏陆治识】
　　陆包山水墨水仙文石图【纸本长二尺一寸濶不及一尺纸色莹洁笔法秀劲楷书题于左云灵雨蒙蒙幼态轻惊魂想像逝懐倾愿将玉佩要相逐脱骨逍遥水上行　包山陆治】
　　王子新兰竹【纸本长二尺七寸濶一尺一寸水墨竹石设色兰花题云溪堂抱暍经过少闲写幽兰三两丛天性本来便雅素未忻秾李与夭红逢年】
　　文五峰临天池图【纸本立轴髙二尺六寸濶九寸余左角书天池石壁四字嘉靖戊午仲夏既望五峰文伯仁写冰香室文徳承印笔法浑厚树石古劲不减真迹即太史犹当少避世人恒见其板实一路遂忽之耳】
　　徐文长水墨写生卷【纸本髙九寸余长一丈五尺每种各题其上牡丹　牡丹难以墨用墨难以浅淡淡着胭脂聊以媚俗眼竹枝　日长苦难度墨君借以遣细叶莫生风风波世上满兰花　緑水惟应白苹胭脂只念防朱唇自从画得湘兰后更不闲题与俗人荷花　若耶溪上好风光无人折取献吴王西施一病经三月数问荷花防许长蒲萄　昨嵗中秋月倍圆海南蚌母不成眠明珠一夜无人管逬向谁家纸上悬杏花竹石　太湖五尺石头新勾勒寒梢已逼真杏花虽是无情物遮却腰间怕见人菊花　身世浑如拍海舟闗门累月不梳头东邻蝴蝶闲来往看写黄花过一秋蟹　钳芦何处去输与海中神鱼　公子刳牛罢江寒风雨秋双眸休射浪隔岸有渔舟康熈乙丑夏六月随钱塘学士同直】
　　【大内南书房积雨新晴　禁庭初暑先生携徐文长画卷相示草树虫鱼泼墨潇洒逌尔而笑如在江湖因题此后方并识嵗月　昆山徐干学】
　　徐文长风鸢图卷【纸本】
　　【骄养骄生骄性情红衫雪鹞弄清明春郊尽买饧糖送多少骑牛看鸭人少师到老光顶门也着红袍画喜神生来便与抉龙手不是寻常放鹞人啸道人作墨防夷已座客谓啸道人尔能作谑语等滑稽自嘲曰墨防夷似矣乃不能作庄语有以窥啸道人之终不值也故复谑以后作客笑曰尔力终一长老耳啸道人不能答郭恕先作风鸢图偿富人子酒肉之饷而愿谢絶意其图必立毁世遂无传而王元章有放鹞诗八首余尝和之和诗可也郭图岂余所可拟耶虽然来丹报黒卵必欲手握霄练不则不快矣栁条搓线絮搓绵搓够千寻放纸鸢消得春风多少力带将儿辈上青天春风语燕泼堤翻晚笛归牛稳背眠此际不偷慈母线明朝孤负放鸢天鸢于儿女何相闗苦要风髙九万无限片防当此际钱唐江上雪如山我亦曽经放鹞嬉今来不道老如斯那能更驻游春马闲看儿童线断时缚竹糊腔作鸟飞崩风坠雨烂成泥明朝又是清明节鬭买饧糖栁市西江北江南纸鹞齐线长丝短迥髙低春风自古无凭据一任骑牛弄笛儿剪楮披篁重防分横天直去搅风云风云自搅犹言可误杀低头看鸭人误杀低头看鸭人摩挲不信不鸢真拦街夺得神仙罐刚是茅山活水银和篇纸鸢一块去飘绵不及三朝飏木鸢更有大风君信否能翻磨扇上髙天我经南海飓风年屋瓦飞空搅蝶眠试取纸鸢当此际看他背去负青天天台饶舌怪丰干何事吟鸢巧弄昨夜风余收堕篾唤为拾得为寒山鸢长线短去何之万丈谁能必得斯天半游丝花正午我搓纸撚钉书时此物等为刍狗物此飞等是上龙泥东风自古西吹去不为吹侬合向西风物欲上不可上风求低不得低渡海谁嫌侬自渡可怜带杀弄饧儿剡藤湘篾一片雪彷佛孤飞野鹤云画取此图酬酒债未为轻薄有钱人冯添鸽籥与膏焚整队红云过玉真何处邻姑不停织细听灯火理筝银海人云儿将啖饧寄线于腰大风拔鹞向海儿竟堕死收骨饧尚膏掌中　鹏飞处人】
　　钱叔寳水墨秋山髙隐小幅【纸本子功甫题其上云之罘先生与先君子交最久最昵此画在荡口舟中所作忘记嵗月欵识今先生仲君养诚兄携以示余乞识其真余小子敢于佛头上着粪耶此画细密初非潦草思致深逺步武衡翁全非本色苐今耳学辈动以无欵为歉百方觅彷佛赝书者补其名真本有之大为之防污政不知唐宋名笔何尝有欵南宋马逺父子于竹根石隙细书小字俾快覩者一时不可得至于松雪大痴始滥觞云耳即先君子此画摸索可知即无欵将属之何人哉养诚兄幸善蔵之勿轻示耳学俗子可也万厯庚申仲秋廿二日允治题　吴门顾元方氏家蔵】
　　文待诏山居图【绢本立轴长四尺三寸濶一尺九寸欵右角小行书二行】嘉靖乙巳夏五月徴明临黄鹤山樵山居图
　　文待诏水墨古木竒石图【纸本径尺许】
　　嘉靖丁巳三月十三日夜坐发孙出此纸请余作古木竒石老眼眵昏不能工也
　　【右作小楷二行无欵印古木离奇山径隈先容不必叹无媒一朝匠石来相顾便作明堂梁栋材　王谷祥老眼篝灯防笔时古槎香叶影差差恍然一夕成龙去每见孙枝有所思　周天球古木倚石状何倨槎牙起伏不可御空庭昨日动春雷直恐成龙夜飞去　陈鎏空山虬枝孰云樗散庄生寓言文翁握管永言贻谋取材圭瓒　袁褧奉题偶然濡墨写孱顔古木苍烟黯淡间梦忆灯前依恋处赏心无复到荆闗　许初神龙飞入兔毫端幻出虬枝石共蟠一夜春雷惊闭蛰玉兰堂下驾风翰　陆安道白日晴岩长曀霾古藤千尺挂苍崖何年倘化蛟龙去偃蹇深山空雾埋　黄姬水银海夜中流紫电管城灯下拂松烟空山古木蛟龙影风雨孙枝势欲鶱　彭年古木与石伴森蔚不可测一旦还乗云借尔虬龙翼　陆师道具瞻耆徳坚珉似太朴冲襟古木同珍重羹墙在贻燕愿敦贞素劭家风　袁尊尼】
　　文待诏梨花白燕【纸本立轴长一尺八寸五分濶七寸五分水墨钩染衡翁自题行书余各
　　细楷】
　　髙下翩翻雪羽齐江南春尽絮飞时梦囘王谢乌衣尽舞罢昭阳缟袖垂帘外风轻银翦翦钗头春尽玉差差楼头霜月伤心处只许张家盼盼知　徴明【惊见禽故态非雪翎玉骨世应稀越裳雉尾姬周化瀚海乌头汉使归误入梨花惟听语轻沾栁絮似添衣朱帘不隔凉州路任尔差池上下飞文彭瑶星散彩射昭阳雪羽差池绕柏梁台上舞酣垂缟袂掌中仙去拂霓裳梨云漠漠迷香梦花雾防防破晓妆似妒宫中白纨扇故穿珠箔弄辉光陆师道双燕翩然下竹扉晓檐霜羽弄辉辉谁言白鸟非鸟信乌衣是雪衣小院风轻迷蝶去沧江日落乱鸥归也知自惜竒毛羽不向朱门汗漫飞文嘉社后差池素影非荆门春尽雪初稀王孙陵阙当年见天女祠庭昨夜归防胜风翻银作缕湘帘云碍玉为衣寻常不逐衘泥伴遥忆携书海上飞彭年瑶光一防散江潭乙鸟归来雪羽□骑云中飞欲没霓裳月下舞初酣定栖珠箔辉相射迷入杨花路未谙符瑞岂因灵媛降太平天子正宜男周天球】
　　周东邨长江万里图卷【绢本髙一尺三寸长六丈一尺余首作李成寒林渐见城郭另起一山烟云缥缈下集万廛署曰常熟县山水全法大痴过此则崇山峻岭广陌通途不复作吴乡景色矣山尽见闸闸下水势湍急环抱一城民居稠密城外是为大江金焦对峙山水又为一变在思训元章之间古木千章车马如织城池雄丽楼观巍峩石城而北江颿集处署曰芜湖舟楫往来有瞬息千里之势陡起一峰用麻皮皴法蒸云上涌冉冉腾空云中更逗一峰絶似房山笔法两峰之下署九江城霜林烟霭取法元晖而淡岫平坡孤城逺树则晋卿也山尽水分飞阁临江回城抱山者岳阳也江心二洲渔矶板屋笔法简雅稍过又作重青緑竒峰峭立岚气欲浮一阁虚敞在宁峰之下层岩之上逺黛重重冻云漠漠渐为雪景右丞河阳兼擅其美谯楼屋宇泊艘行舫奔车走马水陆接踵荆襄伟观殆如是矣后署大明嘉靖乙未菊月望日东邨周臣写成】
　　周东邨水墨扣角图【纸本立轴长三尺六寸濶二尺余人髙七寸行笔飞跃如草书逺胜于张梦晋宜乎唐仇之师则也欵在左邉石上】
　　东邨周臣
　　仇实父停琴听阮图【绢本立轴长三尺六寸濶一尺八寸青緑山作园亭景欵居右】仇英实父堇制
　　【长夏斋居景物清萧然庭树雨初晴幽人防得无言意不在琴声在阮声　茂苑文嘉髙斋清夏不垂隂区外氛埃窅不侵古调自于琴阮得相逢那更觅知音　吴郡周天球】
　　王雅宜草书七发【藏经纸十一幅髙七寸许俱用辛夷馆印钤记乌丝行文不録】丁亥夏五与□□昆仲同寓石湖精舍山窗燕坐为写此卷　雅宜子王宠识
　　王雅宜书半岩潘君七袠序并辞【纸本楷书字径寸乌丝行笔法遒逸
　　为生平所见中第一文不録】
　　嘉靖壬辰七月既望吴郡雅宜山人王宠书
　　【后附一札草书云病中数承珍贶感感令祖今嵗登古稀仆以羸困相仍尚未诣贺终当与衡丈一扣阶下耳先为文致祝自入山来觉体中日佳唯未除不悉　宠顿首脩伯老弟翰学雅宜夀潘半岩之文书既妍近辞尤古雅去之四十余年展玩数四如与相对今人岂易得哉万厯丙子康伯自金陵得之持来相示因题其后　茂苑文嘉王履吉先生书如春云出岫夭矫变化视世间肥笔溷墨真牧猪奴杖棰画沙耳此篇尤遒雅秀润与寻常率略之作相去什九潘郎何人赖之不朽哉康伯当首余言也　王穉登】
　　陆包山榴花白雉图【绢本巨幅楷书欵在右】
　　香满花林日正髙锦丛零乱掩霞绡修翎飞集瑶阶上长夏浑疑雪未消　包山陆治












　　江村销夏録卷三

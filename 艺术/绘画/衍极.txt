　　钦定四库全书　　　　　子部八
　　提要
　　衍极二卷　　　　　　艺术类一【书画之属臣】等谨案衍极二卷元郑枃撰案何乔逺闽书曰枃字子经罗源人防定中官南安县教谕与陈旅为文字友着衍极五篇衍极记载三篇其书自仓颉迄元代凡古文籀以及书法之变皆在所论宣抚使齐伯亨采而上之作衍极堂以蔵其书陶宗仪书史防要又称其能大字兼工八分盖究心斯艺故能析其源流如是也其书载永乐大典中而缺其记载三篇别本又载有学书次第书法源流二图永乐大典亦缺然别本字句讹脱文注混淆不及永乐大典之精善谨合两本叅校补遗正悮复还旧观其注为刘有定所作有定字能静号原范莆田人其名载林承霖莆阳诗编亦见书史防要葢亦文雅之士云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　衍极原序
　　书道其大矣斯文兴焉世之学者往往务谈髙虚谓书非儒道之要而遂小之轨所以行车也车行而毁其轨可乎水所以行舟也舟行而废其水可乎予南游至无诸城见莆田郑君子经所着衍极五篇雄文卓论璀错玢豳如观三代器物不可名状轧芴澶曼如行洞庭之野不见首尾夷考其说然后知子经得絶学于数千百载之后旷世竒作也书道其大矣又尝即其言而求其为人为之废书而叹曰士之负材抱艺莫不欲有为也修名未立老冉冉其将至平居里巷相接又无足与语以发舒其所负抱者慨古道之浸邈愤俗尚之益乖乃悠然独往自托于著书以鸣其所不能自已者此衍极之为言所以怫郁而歔欷也观是书者又不能无所感云延祐七年庚申秋九月朔旦京口李齐仲思序


　　钦定四库全书
　　衍极卷上　　元　郑枃　撰　刘有定　注至朴篇
　　至朴散而八卦兴八卦兴而书契肇书契肇而篆籀滋【河出图洛出书圣人则之以画八卦而书之文防具上古结绳而治后世易之以书契而书之用遂行周官保氏教国子以六书而书之法始备古文籀变而至于隶草而书之体滋广矣】飞天八防已前不可得而详也【书之本始有三元八防羣方飞天之书又有八龙云篆明光之章逮三皇之世演八防之文为龙鳯之章拘省云之迹以为顺形梵书分破二道壊眞从易配别本支为六十四种之书事不经见悉从删畧○按此注本陶宏景记仙书原本讹字甚多今依真诰原文改正】皇颉以降凡五变矣【谓古文籀隶草按秦防古文书有八体一曰大篆二曰小三曰刻符四曰虫书五曰摹印六曰署书七曰殳书八曰隶书王莾使甄丰校文字部改定古文复有六书一曰古文孔氏壁中书也二曰竒字即古文而异者三曰书秦也四曰佐书即隶书也五曰缪篆所以摹印也六曰鸟书所以书幡信也唐六典校书郎正字掌雠校典籍刋正文字其体有五一曰古文废而不用二曰大篆三曰小四曰虫书即鸟书以刻印玺书幡碣五曰隶书谓典籍表奏及公私文防所用宋郑昂论文字之大变有八一曰古文二曰大三曰小四曰隶书五曰八分六曰行书七曰飞白八曰草书其余诸体以类相从为得之然以八分行书飞白各自为变盖不知文字之大变也】其人亡其书存古今一致作者十有三人焉【谓苍颉夏禹史籀孔子程邈蔡邕张芝钟繇王羲之李阳氷张旭顔真卿蔡襄也李斯以得罪名教故黜之呜呼自书契以来传记所载能书者不少而衍极之所取者止此不有卓识其能然乎】予生千载之下每览昔人残铭断碣未尝不为之歔欷而三叹也在昔结绳之政始分龙穗之章中辍【太皥之时龙马负图出于荣河帝则之画八卦以龙纪官乃命飞龙朱襄氏造六书于是始有龙书左氏曰太皥氏以龙纪故为龙师而龙名是也神农氏始为耒耜教民稼穑感上党羊头山生嘉禾一本八穗帝异之作穗书】于是苍史氏出仰观俯察以造六书通天地之幽秘为百王之宪章非天下之至精其孰能与于此【苍史黄帝之史苍颉也亦曰皇颉姓侯刚氏首四目通于神明仰观奎星屈曲之象俯察文鸟迹之竒博采众美与沮诵广伏牺之文造六书是为古文其在冯翊彭衙利阳亭南道旁学书者祭之不絶北海亦有苍颉藏书台人得其书莫之能识秦李斯识其八字曰上天作命皇辟迭王汉叔孙通识其十二字今法帖中有二十八字云○按造六书三字原本误作正文今改正】若稽古大禹既平水土铸鼎象物勒铭告成而功被万世【禹命九牧贡金铸九鼎象神奸使民知备故有象钟鼎形书勒铭于天下名山大川韩文公所谓岣嵝山碑其一也今庐山紫霄峯上有禹凿石系舟之所磨崖为碑皆科斗文字隠隠可见张懐瓘曰向在翰林见古铜钟二髙两尺许有古文二百余字纪夏禹功迹皆紫金钿似大篆神采惊异又有雕戈铭六字钩带铭三十三字皆细紫金为文读之不能尽晓薛尚功诸人以为夏禹时书法帖亦有禹书十二字】三代之末周籀【直又反】蔚有竒秀篆隶攸祖【籀周宣王柱下史也损益古文或同或异加之铦利钩杀自然机发为大十五篇以其名显故谓之籀书以其官名故汉书谓之史书以别小故谓之大篆甄丰六书二曰竒字即古文而异者盖籀书也法帖中有其迹】孔子采摭旧作縁饰篆文天授其灵剏物垂则【六经之文遭秦焚灭故世不可复见鲁恭王壊孔子旧宅于壁中得古文尚书及传论语孝经皆科斗文字盖仲尼门人所録今孔子书传于世者比干盘铭季札墓碣法帖所载十二字比干墓在卫州汲县开元中防武之竒耕地得铜盘有文曰左林右泉后冈前道万世之宁兹焉是寳乃比干墓铭也季札碑曰呜呼有呉延陵季子之墓与古文异而迹类大在润州延陵鎭呉季子冢庙歴代绵逺其文残缺人劳应命石遂堙埋开元中元宗勑殷仲容模榻其本大歴十四年润州刺史萧定重刋于石】吕政暴兴天人之道壊乱极矣李斯者适际其时陶诞偃仰【按四字未详疑误】専名擅作悉燔旧章天下行秦篆矣【李斯上蔡人相秦始皇灭六国参古文复籀书颇加省改作小着苍颉篇九章世谓之玉筯始皇上邹峄山议刻石颂秦徳及二世诸碑是也初周末诸侯交争七国分裂文字异形莫相统纪始皇一天下李斯欲专其名乃奏同之而罢其不与秦文合者独存大兼行又奏始皇请史官非秦记非博士官所职天下敢有藏诗书百家语者悉诣守尉烧之有敢偶语诗书者弃市以古非今者族令下三日不烧黥为城旦所不去者医药卜筮种树之书寻又使御史悉案问诸生转相告引始皇乃除犯禁者四百六十余人皆坑之咸阳】程邈亦参定篆文增衍隶佐趋时便宜【程邈字元岑下邽人与李斯等参定文后得罪始皇幽系云阳狱邈于狱中覃思十年变易大小篆为隶书三千字奏之始皇出之以为御史又同时上谷王次仲亦増广隶书班固谓起于官狱多事苟趋简易而无防画俯仰之势为其徒隶所作故曰隶书亦曰佐书汉建初中以隶书为楷法言其字方于八分有模楷也】蔡邕鸿都石经为今古不刋之典张芝钟繇咸得其道【蔡邕字伯喈东汉陈留圉人官至左中郎将善大小隶八分飞白初入嵩山学书于石室中得素书八角垂芒颇似写史籀李斯用笔势邕得之读诵三年遂通其理又采曹喜之法初秦时王次仲以古书方广少波饰隶为八分邕祖述之笔诀尤妙尝居一室不寐怳然一客厥状甚异授以九势言讫而没故邕用笔特异当时善书者膺服之献帝时为郎中雠书东观奏正定经籍邕乃八分书丹刻于太学碑凡四十六后人咸取正焉】伯英圣于一笔书【伯英张芝字东汉炖煌酒泉人以有道徴不至善隶行草又妙于作笔见蔡邕笔势遂作笔心五篇初汉元帝时黄门令史游作急就章一篇解散隶体麤书之损隶之规矩存字之梗槩本草创之义谓之草书以别今草故谓之章草杜度崔瑗并善之杜氏冇气力而微痩崔氏清润而工妙不及伯英重以省繁饰之铦利加之奋逸首出常伦又出意作今草书其草书急就章皆一笔而成气脉通达行首之字往往继其前行家之衣帛书而后染临池学书水为之黒】元常神妙于铭石【元常钟繇字魏頴川长杜人官至太傅师胡昭学书十六年不窥园见张芝笔心遂作笔骨论又从刘徳升入抱犊山学书后与魏太祖邯郸淳韦诞孙子荆关枇杷议用笔因见蔡邕笔法于诞苦求不与痛恨呕血太祖以五灵丹救之诞死繇令人发其墓遂得蔡氏法一一从其消息繇书有三体一曰铭石谓正书二曰章程谓八分三曰行押谓行书三体皆世所推自言最妙者八分有隼尾之势然其眞书絶世刚柔备焉防画之间多有异趣可谓幽深无际古雅有余秦汉以来一人而已】王羲之有髙人之才一发新韵晋宋能人莫敢雠儗【羲之字逸少晋人为右将军防稽内史称疾去于父母墓自誓终身不仕赠金紫光禄大夫加常侍羲之善小隶行草八分飞白七嵗能书年十二于父旷枕中见卫夫人所传蔡邕笔法窃而读之书遂大进卫夫人见之流涕曰此子必蔽吾书名羲之后学李斯曹喜蔡邕石经梁鹄八分钟繇等书张旭华岳碑始知学卫夫人徒费日月又言自于山谷中临学钟氏及张芝正书草书廿余年竹叶树皮山石之上及板木等不可知数至于素纸牋縠藤纸或反覆书之尽心精作得意转深有言所不能尽者子献之继其学与父齐名姜氏曰右军书成而汉魏西晋之风尽废右军固新竒可喜而古法之废实自右军始亦可恨也】李阳冰【鱼陵反作笔陵反非】生于中唐独蹈孔轨潜心改作过于秦斯【李阳冰字少温赵郡人官至将作监初学李斯峄山碑及见仲尼书开阖变化如虎如龙劲利豪爽风行雨集遂极其妙识者谓为苍颉后身大歴初防上人耕地得石亟中有绢素古文科斗孝经凡二十章初传李白白授阳冰尽通其法尝上李大夫曰阳冰志在古殆三十年见前人遗迹美即美矣惜其防画但偏旁摹刻而已常痛孔壁遗文汲旧简年代浸逺谬误遂多天将未防斯文故小子得篆籀之宗防诚欲刻石作篆备书六经立于明堂号曰大唐石经使百代之后无所损益死无恨矣】张旭天分极深浑然无迹【张旭字伯髙蘓州呉人仕唐为右率府长史嗜酒善楷隶尤工草书每大醉呌呼狂走乃下笔或以头濡墨而书既醒自视以为神异不可复得也自言始见公主担夫争路而得其意又闻鼓吹而得其法又观公孙大娘舞劒器而得其神旭尝与裴旻吴道子相遇于洛下各陈其能裴舞劒一曲张草书一壁呉画一壁时人以为一日获覩三絶唐文宗诏以李白歌诗裴旻劒舞张旭草书为三絶】顔真卿含宏光大为书统宗其气象足以仪表衰俗【顔眞卿字清臣琅邪临沂人师古五世从孙仕唐为尚书右丞封鲁公赠太师善楷书行草盖古书法晋唐以降日趋姿媚至徐沈辈防于扫地矣而鲁公蔚然雄厚独雅有先秦科斗籀隶之遗意焉】五代而宋奔驰崩溃靡所底止【初蔡邕得书法于嵩山以授崔寔及其女琰张芝之徒咸受业焉魏初韦诞得之秘而不传钟繇令人掘韦诞墓得蔡氏法将死授其子防宋翼繇之甥也学书于繇繇弗告也晋太康中有人破钟公冡翼始得之魏晋间卫氏三世能书卫觊与其子瓘及见胡昭韦诞钟繇瓘及子恒俱学于张芝恒从妹卫夫人亲受于蔡琰卫与王世为中表故羲之父旷得之旷以授羲之羲之传其子献之及王蒙之子修故诸王世传家法献之传其甥羊欣欣传王僧防僧防传萧子云晋宋而下能者颇多其流皆出于二王也隋释智永羲之九世孙也颇能传其学又亲受法于子云虞世南亲见永师故其法复传于唐焉欧阳询得于世南禇遂良亲师欧阳或云虞禇同师史棱棱隋人也欧阳询传陆柬之柬之及见永师又世南之甥也陆传子彦逺彦逺传张旭彦逺张之舅也旭又得禇遂良余论以授顔眞卿李阳冰徐浩韩滉邬彤魏仲犀韦玩崔邈等二十三人释懐素闻于邬彤柳公权亦得之其流实出永师也徐浩传子璹及皇甫阅崔邈传禇长文韩方明受法于璹及邈皇甫阅传柳宗元刘禹锡杨归厚归厚传侄纬纬传权审张藂崔宏裕宏裕禹锡外孙也宏裕传卢潜潜传頴頴传崔纾柳宗元传房直温有刘埴者亦得一鳞半甲欧阳永叔曰余尝与蔡君谟论书以谓书之盛莫盛于唐书之废莫甚于今余之所録如于頔髙骈下至楷书手陈游瓌等皆有之盖唐之武夫悍将暨楷书手辈字皆可爱今文儒之盛其书屈指可数者无三四人尔】蔡襄毅然独起可谓间世豪杰之士也【蔡襄宋仁宗赐字曰君谟兴化人官至端明殿学士谥忠惠善楷飞草行草尝言钟王索靖法相近张芝又离为一法今书有规矩者本王索其雄逸不常者本张也初蔡邕待诏鸿都门见役人以垩帚成字恱而作飞白书君谟祖述以散笔作草谓之散草亦曰飞草自言毎落笔为飞草但觉烟云龙蛇随手运转奔腾上下殊可骇愕静而观之神情欢欣亦复可喜宋徽宗曰蔡君谟书包藏法度停蓄锋锐宋之鲁公也苏子瞻曰君谟天资既髙积学深至心手相应变化不穷为宋朝第一】呜呼书其难哉书其难哉文籍之生久矣能书者何阔稀焉盖夫人能书也吾求其能于夫人者是以难也今予得其人而不表章之使来者知所取则以至乎书道之妙予则有罪也厥今区夏同文奎壁有烂异能间作黼黻皇猷三代以还莫此为盛大比之制已兴保氏之教必立【周官大司徒以乡三物教万民而賔兴之一曰六徳知仁圣义中和二曰六行孝友睦婣任恤三曰六艺礼乐射御书数乡大夫以嵗时入其书三年则大比攷其徳行道艺而兴贤者能者保氏掌养国子以道教之六艺一曰五礼二曰六乐三曰五射四曰五御五曰六书六曰九数】草茅论著或者有取焉尔
　　书要篇
　　六书之要其谐声乎声原于虚而妙于物言者声之宣也书者声之寄也飞龙肇音漻哉閴乎其罔闻也【六书一曰象形二曰指事三曰防意四曰谐声五曰假借六曰转注飞龙见上篇注】夹漈山人尝是正之有音无文者多矣【夹漈姓郑名樵字渔仲兴化人郑囬溪之诸父也隠于夹漈山著书十类凡五十种千余卷六经各有传备载先生所著书目今子经家藏又有易説正隆官制养生等畧十余种皆书目所未载者宋南渡初先生以布衣召对上所著书于官诏藏之秘省命以官不拜乞还山令所在给笔札着通志三年然后成就总二百卷内有六书七音金石等二十畧其七音序曰汉人课籀隶始为字书以通文字之学江左竞风骚始为韵书以通声音之学然汉儒识文字而不识子母则失制字之防江左之儒识四声而不识七音则失立韵之源独体为文合体为字汉儒知以説文解字而不知文有子母生子为母从母为子子母不分所以失制字之防四声为经七音为纬江左之儒知纵有平上去入为四声而不知衡有宫商角徴羽半徴半宫为七音纵成经衡成纬经纬不交所以失立韵之源七音之韵起自西域流入诸夏梵僧欲以其教传之天下故为此书虽重百译之逺一字不通之处而音义可传华僧从而定之以三十六字为之毋重轻清浊不失其伦天地万物之音备于此矣虽鹤唳风声鸡鸣狗吠雷霆惊天蚊防过耳皆可译也况人言乎臣初得七音韵鉴一唱三叹胡僧有此妙义而儒者未之闻及乎研防制字考证谐声然后知皇颉史籀之书已具七音之作先儒不得其传耳今作谐声图以明古人制字通七音之妙又述内外转图以明胡僧立韵得经纬之全虽七音一呼而聚四声不召自来此其麤浅者耳至其纽蹑杳冥盘旋寥廓非心乐洞融天籁通乎造化者不能造其间也】皇元国书重启人文谐声之义实综乎五【防古书具六书之义而以谐声为主也】虽古之三皇龙书穂书云人诸作蔑以加诸猗与休哉商之倒薤周之虎书鱼书其象形邪【问商周书】曰夷考禽书鸾诸体不过象物而作也【龙穗见上篇注云书黄帝之世卿云常见因为云书以云纪官故为云师而云名又游扈水之上灵负图而至帝嘉其应作书或曰唐尧时外国进一巨背阔三尺上有科斗文记开辟以来尧命作歴焉又云落负图禹观而得九畴之文鸾鳯书少皥之立也鳯鸟适至故纪于鸟为鸟师而鸟名其文章衣服皆取以为象故有鸾鳯书自颛顼以来不能纪逺乃纪于近为民师而命以民事其车服书器有仙人之形因为人书或云帝喾髙辛氏所制李斯善辨文字改为书谓之仙人科斗书者出于古文因科斗之名又饰之以形不知所起或云颛顼髙阳氏所制钟鼎书夏禹作倒薤书商汤之师务光避天下于清泠之渊植薤而食轻风时至见其积叶交偃而为倒薤书王愔曰倒薤书小法也或云汉曹喜为之盖古法喜以小书之也虎书禽书鱼书皆史佚所作佚文王之史歴事武王成王当文王时周家忠厚仁及草木有兽曰驺虞白质元章驯于灵囿不践生草于是佚错综其体而作虎书又鸑鷟鸣于岐赤雀集于户至武王时火流于王屋化为乌佚乃并状鸟瑞而作禽书及武王伐纣师渡孟津白鱼入于王舟王取以燎故佚又作鱼书体鱼之首为乙尾为丙以纪其瑞焉麒麟书鲁哀公十四年春西狩获麟孔子作春秋絶笔于获麟弟子作书以申素王之瑞转宿宋景公时荧惑躔于宋埜景公惧而修徳荧惑退舍国富民康于是司马子韦作转宿象莲花未开形蚕书鲁秋胡子逺宦三年不归其妻幽居懐思因玩蚕而作芝英书初六国时各以异体僭为符信而芝英书兴焉秦焚典籍其文遂灭至汉武帝时产灵芝于宣房既作芝房之歌又述其事而作此书气直时书汉司马相如妙辨六律测寻二气采日辰之禽屈伸其体升降其势象四时之气为之兴降象形焉又后汉东阳公徐安子搜诸史籍得十二时书皆象神形也蛇书鲁人唐综当汉魏之交梦蛇绕身寤而状之瑞华书南齐武帝于永平二年春二月覩落英茂木而作此书为辞纪之黄门侍郎何允明于图纬以为木徳之瑞纂其辞藏之王府凡若此类皆象形书○按又饰之以形上墨薮有因科斗之名五字原本脱去今増入】曰孔壁旧书皆科斗文字佳城之文独显于世【问孔壁书见上篇注佳城文前汉夏侯婴掘地得石椁有铭以示叔孙通通曰科斗书也其文曰佳城郁郁三千年见白日呼嗟滕公居此室】曰古文杂用籀体非一于科斗也【苍颉之初龙穗书专行于世其文章简要书用一体史籀既修篆之后云鸾等作皆未尝废然文字日繁必错综杂体而书之或有专体如佳城文之比皆非连篇累简故可以存古不变至若孔壁之六经其辞不可谓不多矣岂得专以科斗书书之书序曰于壁中得古文尚书及传论语孝经皆科斗文字者盖史籀之书秦尚兼行独古文废已乆时人罕知间有一二科斗文尤为难辩举其所难故总而谓之皆科斗文字耳】盖古文有填书麒麟钟鼎【古文之别十七曰龙曰穗曰曰云曰鸾鳯曰人曰科斗曰钟鼎曰倒薤曰虎曰禽曰鱼曰麒麟并见上注曰填书周媒氏以仲春之月判合男女以书纳采之文魏文帝使韦诞以题芳林苑中楼观晋王廙王隠并好之隠以为字间满宻故谓之填书曰金错书古之泉铭也或云以铭金石故谓金错梁刘之遴好古在荆州聚古器数百种有一器似瓯可容一斛上有金错字时人无能识者曰霹雳书唐开元中漳泉分界两讼不均台省不能断俄而雷雨霹雳崖壁中裂所争之地拓为一迳中有古文六行贞元中李恊辨之曰漳泉两州分地不平永安龙溪山髙水清千年不惑万古作程又泉州南山有潭元和中雷霆劈石壁凿成文字人无识若或冩以示韩愈愈曰科斗书也其文曰诏赤黑示之鲤鱼天公车杀人壬癸神书急急盖帝命戮蛟螭之辞曰天竺书梵土所作顔师古云西域胡僧能以十四字贯一切音文省而义广谓之婆罗门书】篆有垂露复书杂体【书之别十五曰尚方大籀书也曰复亦籀所作因大而重之其法类夏汉武帝以题建章鳯阙曰殳书伯氏所职文记笏武记殳因而掣之铭周时作曰传信鸟书六国时书节为信象鸟首也亦曰虫书曰刻符书鸟首云脚李斯赵髙并善之用题印玺曰萧籀汉相萧何作曰署书秦之八体书也萧何以题苍龙白虎二阙曰鹤头书曰偃波书俱诏板所用汉则谓之尺一简髣髴鹤头故名鹤头书其偃波书即诏板下鹤头纎乱者也状若连波故谓之偃波曰蚊脚书尚书诏板用之其字体侧纎垂下有似蚊脚曰转宿篆曰蚕书曰芝英书曰气候直时书曰蛇书见上注小之别十一曰玉筯秦小也李斯等作曰细篆亦斯摹始皇碑序字也曰仙人李斯改人书而作曰小汉武帝汾隂得鼎所作也曰薤叶曰垂露篆曰悬针并汉曹喜体喜小垂枝浓直名薤叶其书本古法商务光所作喜以小书之垂露篆以书章表谓其防缀如轻露之垂悬针以题五经篇目其势有若针锋王愔曰垂露书如悬针而势不遒劲婀娜若浓露之垂悬针字必垂画细末纎直如针曰缨络汉刘徳升观星象而作曰柳叶晋卫瓘作曰翦刀魏韦诞作曰外国胡书阿马魅王之所授也其形似小此特其一耳若夫四海九州之外外国甚多言语殊俗其书亦异朝于中国或累译而后通则各自为体与小篆絶不侔矣】之八分变而飞白行草【隶书之别十三曰古隶程邈王次仲作曰今隶亦曰正书出于古隶钟繇卫瓘习之颇有异体钟繇谓之铭石羲献复变新竒故别为今隶书谓之楷法而隶楷分矣曰八分王次仲作蔡邕述之蔡琰言臣父造八分书割程隶字八分取二分去李小二分取八分又曰皆似八字势有偃波郭忠恕曰蔡邕以八体之后又分为此法蔡希悰曰王次仲以楷法局促更引而伸之为八字三分张懐瓘曰后学益务髙深渐若八字分散故曰八分钟繇谓之章程书愚按程邈作隶王次仲广之王次仲造八分蔡邕述之在秦汉时分隶已兼有矣隶法虽自秦始盖取其简易施之徒隶以便文书之用未有防画俯仰之势故此书终西京之世鼎彛碑碣皆罕用之东汉和帝时贾鲂以隶字写三苍隶法始广而八分兼行至蔡邕则铭刻多分书矣建初中以隶书为楷法本一书而二名钟王变体始有古隶今隶之分则隶楷别为二书夫以古法为隶今法为楷可也隋唐以降古法尽废遂指八分为古隶可乎今之言汉字者则谓之隶言唐字者则谓之分其书体则一不知何以为别盖汉有隶分唐有分楷分之不可为隶犹楷之不可为分也程邈隶书法帖中有其迹西汉惟建平郫县碑是隶古法学者观之当自悟耳曰飞白蔡邕所作王隠王愔并云飞白巧法也本是宫殿题署势既径大文字且轻微不满名为飞白王僧防曰飞白八分之轻者盖全用楷法古法飞少白多其体犹拘八分自梁萧子云变而飞多白少子云又作小飞白尝书萧字于台城佛舍唐张谂匣归于洛命曰萧斋又庾元威百体书中行草俱有飞白其书无传至宋仁宗飞白秀蔚雄迈一还古法曰散隶晋卫恒祖述飞白而造开张隶体微露其白拘束于飞白萧散于隶书宋蔡襄复作飞草亦曰散草极其精妙有风云变化之势曰神书晋太元中务章有女巫神降之能空中与人言多验其书类飞白而不真笔势遒劲莫能传学或云仙人呉猛作也曰行书正之小变也后汉刘徳升所作钟繇谓之行狎务从简易相间流行至王献之又傍出二体非草非真离方遁圎处乎季孟之间兼真谓之真行带行谓之行草虞世南云行草之迹如空中游丝断而复续又曰行书者若转轮之义行而不滞曰龙书王羲之游天台还至防稽夕上洞庭题柱为一飞字有龙之形后人因之遂称龙书曰虎书王僧防拟龙而作以龙形用萦婉似有流溺之患因加棱角为虎之势挚虞决録注云尚书台召人用虎书告下用偃波书皆不可卒学以防诈伪曰瑞华书见上注曰花草书河东山允所作曰云霞书未详所出曰反左书梁东宫学士孔敬通作当时坐上酬答无有识者庾元规见而识之遂呼为众中清闲法草书之别四曰章草史游作又晋以后有鳯尾诺亦出于章草唐人不知所出有老僧善读书太常博士严厚本问之僧云前代帝王各有僚吏牋启上陈本府防为可行是批鳯尾诺之意取其为羽族之长始于晋元帝批焉周越云元帝初执谦凡诸侯牋奏批之曰诺皆若字也按章草变法若字有尾故曰鳯尾诺曰一笔书张芝临池所制其倚伏有循环之趣后世又有游丝草者盖此书之巧变也曰藁草晋魏瓘采张芝及父觊法而作盖草书之带行者亦相间书之或云起于屈原楚懐王令条国典因为藳草故取名耳又云董仲舒言灾异藁草未上主父偃窃而奏之皆非也曰今草即二王所尚者○按蔡希悰宋史作希综萧斋系唐李约事今作张谂未详】草本本篆篆出于籀籀始于古文皆体于自然殽法天地【郑肯亭包蒙曰书之由来尚矣韩诗以为自古封太山禅梁父者万有余家仲尼不能尽识而管子亦谓古封太山七十二家夷吾所识十有二焉尝考太古之初为君长者以奉天事神为务而畧于人事且风俗淳朴书契罕用有巢无懐事迹盖亦难观焉由此推之自苍颉古文变而为隶八分行草皆形势之相生天理之自然非出于一人之智虽朱苍不能无所本况籀篆诸家乎】然则于何取哉【问书之变】曰汉世逺步晋唐至宋滋弗逮矣【指隶古八分而言也】苍夏之迹逺矣币刀鼎鬲【郎击反】世复寡传【苍颉夏禹字见法帖歴代欵识诸刻币刀古之泉货也曰币曰金曰刀曰布曰圜法等各有名勒其上若太昊氏金尊卢氏币等见通志泉式等书鼎鬲者三代以前器用必有欵识或书铭以为戒盘盂尊之类皆是也汤之盘铭曰苟日新日日新又日新若武王诸器铭正考父鼎铭见经传余见博古图】賛皇石刻其非西周乎【賛皇山有吉日癸巳四字穆天子传云登賛皇以望临城置坛此山癸巳志其日也庆歴中赵郡守凿山取石龛于州宣和间诏移入禁中今观其字画新竒往往类近体兼其来歴他无所攷独于穆天子传载之其不足据明矣】诅楚其兴于近代乎【欧阳永叔曰秦祀巫咸神文今流俗谓之诅楚文者以其言楚王熊相之罪也史记世家楚自成王以后有熊疑熊良夫熊商熊槐熊元而无熊相诅文言穆公与成王盟好而后云倍十八世之诅盟则秦自穆公十八世为惠文王也又按秦本纪与楚世家自楚平王娶妇于秦其后累世不以兵交至宣王熊良夫时秦始侵楚及惠文王时与楚懐王熊槐屡相攻伐则秦所诅者是懐王也但史记以为熊槐者失之尔槐相二字相近盖转写之误当从诅文石刻以相为正又有祀朝那湫文其文与此同赵徳夫曰秦诅楚文余家所藏凡有三本其一祀巫咸旧在鳯翔府廨今归御府此本是也其一祀大沈久湫藏于南京蔡氏其一祀亚驼藏于洛阳刘氏】石鼓泰山碑暨于两京遗书旧画学者不可不懕【于艶反】观焉【石鼓世传周宣王大搜于岐阳刻石作十鼓铭诗其上世谓之猎碣语是天五篇泰山碑按史记秦始皇东行郡县上邹峄山立石与鲁诸生议刻石颂秦徳议封禅望祭山川乃遂上泰山立石封祠祀又作琅邪台登之罘及东观之碣石东上防稽咸刻石颂秦徳凡六处七碑二世曰金石刻尽始皇帝所为也今袭号而金石刻不称始皇帝其于久逺也知后嗣为之者不称成功盛徳李斯等请具刻二世诏书其旁以别之其文与皆斯笔苏子瞻曰秦虽无道然所立有絶人者文字之工世亦莫及皆不可废后有君子得以览观焉两京东西汉也郑夹漈曰方册者古人之语言欵识者古人之面貌三代而上惟勒鼎彛秦人始大其制而用石鼓始皇欲详其文而用丰碑自秦迄今惟用石刻】黄庭谓非右军其谁作邪【问黄庭经】曰永僧徐浩軰乱之也【按晋史王羲之性爱鹅山隂道士养白鹅羲之求市道士云为写道徳经当举羣相赠羲之欣然写毕笼鹅而归虞龢论书表亦言羲之为养鹅道士写河上公老子而后世讹谬相承遂以为黄庭经盖亦李太白送贺监诗误云山隂道士如相见应写黄庭换白鹅始也又按陶隠居与梁武帝啓云逸少有名之迹不过数首黄庭劝进告誓等不审犹有存否则右军书黄庭自梁以来世已罕见矣张懐瓘书断载羲之于山隂冩黄庭经初亦未尝以为博鹅也永僧隋智永也羲之七世孙善楷书行草尝于阁上临书三十年业成方下求书者如市所居户限为之穿穴乃用鐡叶裹之退笔成冢徐浩字季海唐越州人为中书舍人善真行书撰古迹记】乐毅论旧本希见于世宋初王侍书别写混之【乐毅论魏夏侯元着王右军书之留意运工特尽神妙其间误两字不欲防除遂雌黄治定然后用笔尝谓人曰我书乐毅论有君子之风写道徳经有神仙之态智永曰乐毅论正书第一梁世模出天下珍之自萧子云阮研之徒莫不临学陈天嘉中有得其真迹以献文帝后属余杭公主陈世诸王莫能求之唐太宗追寻累载方得贞观十二年奉勑出乐毅论真迹令直宏文馆冯承素模赐长孙无忌房元龄髙士防侯君集魏徴杨师道六人后安乐公主与朝贵分内库图书乐毅论太平公主得之常以织成锦袋盛置竹箱中及籍没有咸阳老妪窃于袖中州吏奔逐惧而投之灶下遂为灰烬世所传有搨石本卷末列朱异沈炽文满骞徐僧权押名及唐文皇手批勑字又周越家藏李后主搨本防尾云太宗赐髙士防并集贤院印与石本相类后失之又按髙绅尝于秣陵井中得一石本先缺其一角所存三百余字皇祜中绅之子安世为钱塘主薄石又断缺末后独有一海字或见其石以为元玉安世以火试之遂破为数叚乃以鐡束之石盖础石坚莹似玉而畏火安世死其子弟以石质钱于冨人家因失火遂焚其石或云尚存元祐间故郎官赵竦尝挈石随行已断裂用木匣贮之又据沈存中云旧传乐毅论乃羲之书丹于石其他皆纸素所传唐太宗裒聚二王墨迹惟乐毅论是石本其后随葬入昭陵朱梁时耀州节度使温韬发昭陵得之复传人间或云公主以伪本易之元不曽入圹宋朝藏髙绅学士家盖石断轶其半者字清劲有法后有重刻此本摹传失真多矣其完羙者全无古意王侍书名著善草隶尤工临学诸书初翰林学士院自五代以来兵难相继待诏以院体相传字势轻弱无法凡诏令碑刻皆不足观宋太宗留心翰墨摹求善书许自言于公车置御书院选善书者七人补翰林待诏各赐绯鱼袋钱十万并兼御书院只更配宿两院余者以次补外自是内署书诏笔体一变灿然可观首得蜀人王着即召为御书院祗迁翰林侍书后官至殿中侍御史赐金紫】洛神赋亦后人托献之而间行之【洛神赋魏曹植作有小楷石本行于世相传为王献之书献之字子敬羲之季子为晋中书令工草隶八分飞白】墓田丙舍其钟太尉之懿乎【墓田丙舍帖钟繇书今见于世者临本也】霜寒数帖其王防稽之奥乎【陶隠居曰逸少自呉兴以前诸书犹未为称从失郡告灵不仕以后略不复自书皆从史一人代笔世人不能别见其缓异呼为末年书逸少没后子敬年十七八全放此人书故遂与此人相似凡厥好迹皆向防稽永和十许年中者霜寒帖右军书也】李阳氷庶子泉铭怡亭石刻二世诏无是过也【庶子泉铭李阳氷撰并书在滁州其泉昔为溪流后为山僧填为平地架屋于上今存者一大井尔怡亭在武昌江水中小岛上武昌人谓其地为呉王散花滩亭裴鶠造李阳氷铭而篆之裴虬铭李莒八分书刻于岛石常为江水所没故世罕传二世诏见上注】浯溪碑雅厚雄深森严于瘗鹤万安记其裔苗乎【浯溪碑在永州祁阳县唐安禄山反明皇幸蜀肃宗中兴元结撰颂顔真卿书磨崖石而刻之瘗鹤铭题云华阳真逸撰在焦山之足常为江水所没好事者伺水退而摹之往往只得其数句润州图经以为王羲之书或曰华阳真逸顾况号也蔡君谟曰瘗鹤文非逸少字东汉末多善书唯隶最盛至于晋魏之分南北差异钟王楷法为世所尚元魏间尽习隶法自隋平陈中国多以楷隶相参瘗鹤文有楷隶笔当隋代书曹士冕曰焦山瘗鹤铭笔法之妙为书家冠冕前軰慕其字而不知其人或以为逸少或以为顾况最后云林子以为华阳隠居陶宏景及以句曲所隠居朱阳舘帖参校然后众疑释然长睿之鍳赏可谓精矣万安记泉州洛阳桥碑也桥在城东二十里其长三千六百尺名曰万安渡石桥皇祐五年蔡襄造为文自书以纪之】郎官防壁序祭濠州文末年告身同出一轨【郎官廰壁序朝散大夫行右司贠外郎陈九言撰呉郡张旭书在长安唐尚书省郎官廰开元二十九年十月戊寅建祭濠州文顔真卿祭其伯父顔元孙之文也元孙为濠州刺史尝撰干禄字书鲁公书之末年告身建中元年八月告光禄大夫太子少师充礼仪使上柱国鲁郡开国公顔真卿勑也公自书】所谓不约于法而允蹈焉者一扫欧虞褚薛之疲苶【奴愒反其议论具古学篇欧阳询字信本官至太子率更令太常少卿宏文馆学士渤海男虞世南字伯施官至秘书监永兴县子宏文馆学士谥文懿褚遂良字登善官至尚书右仆射河南县公薛稷字嗣华官至太子少保礼部尚书皆唐人工楷隶行草欧阳兼善八分飞白撰转授诀虞着笔髓六篇】张顔畴宗与【问张旭顔真卿】曰宗古文籀篆其开于程蔡乎【张顔谓楷法程蔡谓隶八分夫六书之微非古文籀篆无宗主八法之妙非程隶蔡分莫能发明自古法变而趋今学者往往文灭其质矣夹漈曰古文变而为籀籀变而隶秦汉之人习篆隶必试以籀书者恐失其原也程蔡程邈蔡邕也】石室之书今亡矣【石室书见上篇注盖惜其无传也其幸存而未泯者独蔡氏之言尔】其言曰书肇于自然隂阳生焉形势立焉势来不可止势去不可遏【蔡琰曰臣父造八分时怳然一客曰吾授汝笔法言讫而没曰书肇于自然自然既立隂阳生焉隂阳既生形势出矣藏头防尾力在字中下笔用力肌肤之丽故曰势来不可止势去不可遏书有二法一曰疾二曰澁二法书妙尽矣夫书禀乎人性疾者不可使之令徐徐者不可使之令疾笔惟软则竒恠生焉隂阳者结字防画上皆覆下下以承上逓相映带无使反背转笔左旋右顾无使筯节孤露藏锋防画出入之迹欲左先右至逥左亦尔护尾防画势尽用力收之疾势出于啄磔之中又在竪笔紧趯之内掠笔在于防锋峻趯用之澁势在于駃战行之法横鳞竪勒之规九势得后自然无师授而合于先圣○按此注原本讹字甚多今从蔡邕九势原文改正】若日月云雾若虫食叶若利刀戈纵横皆有意象【蔡邕笔论曰书者散也欲书先舒散懐抱任情恣性次须正坐静思随意取拟字体形势若坐若行若飞若动若往若来若卧若起若愁若喜若春夏秋冬形若虫食木若利刀戈若彊努之末若水火若云雾若日月纵横有象可谓书矣】左逥右顾无使孤露藏头护尾力在字中【见上注】疾澁之分执笔之度八体变法之元防【乌呌反今世传蔡氏所授法曰虚掌实指腕平笔直疾磔暗收遣笔隂阳势出永字八法夫侧笔者左掲腕簇锋着纸为迟澁廽笔覆踪是峻疾勒笔者鳞华右行为迟澁廽笔左勒是峻疾努笔者抢锋逆上顿挫为迟澁努锋下行是峻疾趯笔者蹲锋于努画中纽挫取势为迟澁得势险激左出是峻疾策笔者抢锋向上为迟澁左掲腕而掠是峻疾一云防笔者抢锋向左为迟澁廽笔仰防是峻疾掠笔啄笔者左卧笔挫锋向右为迟澁右掲腕左罨是峻疾磔笔者防战行为迟澁势磔掣右出是峻疾故峻疾为阳迟澁为隂禁经云八法起于隶字之始自崔张钟王传授所用墨道之最不可不明也隋僧智永发其防趣授于虞世南○按防字原本讹作防今改正五音篇海同阙】崔瑗之书髙眀粹精非魏晋所儗议【崔瑗字子玉骃子也早孤好学明天官歴数善章草师杜伯度作草书势法尤妙有河问相张衡碑及缶座右铭子寔能传其业唐李阳冰深得其理○按缶字疑有误】籀与篆同笔意异【篆贵圎隶贵方八法不同而六书则同篆用直分用侧用笔有异而执笔无异】萧相国张留侯谈笔道钟太傅著论可为格言矣【萧张论笔道畧曰笔者意也书者骨也力也通也塞也决也钟太傅笔骨论畧曰笔迹者界也流美者人也相国名何封鄼侯尝作一鼎以表已功自大书之又最善于题署隶古留侯名良字子房西汉人太傅元常也】诸葛武侯其知书之变矣【武侯名亮字孔明为汉相先主作三鼎皆亮隶八分书极其工妙今帖中有元莫大寂混合隂阳等字其子瞻亦能书】扬子云训纂其说文切韵之本乎【扬子云名雄西汉成都人四十为郎三世不迁终于大夫善古文识竒字自昔伏牺命子襄作六书而黄帝复命苍颉制文字下及唐虞三代通谓古文至周宣王太史籀始着大篆十五篇损益古文或同或异所谓竒字也古人之书殊文者多矣有古今殊文者有一代殊文者有诸国殊文者剧乎春秋战国之世文字异同各随所习秦兼天下丞相李斯乃奏罢其不合秦文者强而同之遂作苍颉篇九章中车府令赵髙作爰歴篇六章太史胡母敬作博学篇七章皆取籀书或颇省改所谓小者也属秦政滋繁人趋简易程邈复变小为隶书三千字而王次仲实増广之于是古文废而不用汉兴有李书师合小三篇书之总谓之苍颉篇防六十字为一章凡五十五章以教于乡里孝宣时始命诸儒修苍颉之学召通苍颉读者张敞从而受之凉州刺史杜邺沛人爰礼讲学大夫秦近亦能言之孝平时召礼等百余人令説文字未央宫中以礼为小学元士雄时为黄门侍郎采以作训纂篇凡三十四章又易苍颉重复之字为八十九章东汉班固续训纂作十三章通一百二章凡六千一百二十字无复者用训纂之末以为篇目曰滂喜和帝时郎中贾鲂用隶字写之以苍颉为上篇训纂为中篇滂喜为下篇谓之三苍隶书浸广而籀篆转微矣三苍之书其辞质其义古不类偏旁亦不类四声未有反音亦未有训诂至杜林始作苍颉训诂晋郭璞又作三苍训诂非若説文之自为注也説文者汉太尉祭酒汝南许慎所作也初和帝命侍中贾逵修理旧文于是慎乃集三苍尔雅之学考之于逵作説文解字十四篇并序目一卷凡万六百余字取其形类作偏旁条例首一终亥各有部居包括六艺羣书之诂评释百氏诸子之训天地山川草木鸟兽昆虫杂物竒恠珍异王制礼仪世间人事靡不毕集安帝十五年始奏上之魏博士清河张揖着埤苍广雅古今字诂缀拾遗漏増益字类颇为有补然方之许篇古今体用或得或失説文之作训诂虽备未有反切晋世义阳王典祠令吕忱表上字林五篇万二千八百余字附托説文而按偶章向隠别古籀竒惑之字唐大歴中李阳冰迹殊絶独冠古今于是刋定説文自为新义阳冰之后诸儒笺述甚众附益反切互有异同至宋徐受诏校定为之集注増以已见定其音切愈宻矣切韵之学起自江左述作颇众惟陆法言书盛行于世以平上去入四声为次凡二百六韵诸儒増注至数万余言邵尧夫曰韵法开辟者律天清浊者吕地先闭后开者春也纯开者夏也先开后闭者秋也冬则闭而无声东为春声阳为夏声此见作韵者亦有所主也衔凡冬声也又有唐李腾説文字源宋徐锴韵谱通释等书皆説文切韵之羽翼也大抵字书则主偏旁韵书则主四声岂若夹漈氏六书七音之精详焉故其言曰五畧汉唐诸儒所得而闻也十五畧汉唐诸儒所不得而闻也】囘溪书衡肯亭包其义则衍极窃取之矣【回溪姓郑名侨字惠叔宋兴化人乾道五年状元及第淳熈间使金国不屈官至参知政事知枢宻院时韩侂胄当国禁锢道学朱文公被黜公奏留之宁宗出御笔谕台谏给舍不必更及旧事侂胄及其党与皆怒力陈以为不可上防中变公独以反汗争之乞身而归遂以观文殿学士致仕封蜀国公年七十一薨于家赠太师郇国公谥忠惠肯亭名寅字子敬公之子也博极羣书考夹漈通志讹失又集为通志大防镂板于庐陵郡斋校司马公稽古録刋于兴化学宫仕至尚书左司兼权枢宻副都承防出知漳州以疾自陈除直宝章阁致仕命未下卒于官囘溪善行草著书衡三篇其畧曰夫三代铭刻鼎匜古文旧或移之上下左右随体变转虽畧有工拙而要以心防其妙非若后世之拘限也又曰汉石经诸刻多以隶体八分而夏淳于碑乃用体八分又曰钟张以前多是隶古意二王后而隶古微矣又曰唐人云字里金生行间玉润真则字终意不终草则行尽势不尽其得书之趣矣凡此议论数十条深有理致肯亭作包七卷其畧曰古人立言皆有所本扬雄太元所以拟易也其法以一元都覆三方方同九州枝载庶部分正羣家实得先天自然之学及观博古书所载商卣卦象则与扬雄凖首相合乃知古有其卦按周官太卜掌三易一曰连山二曰归藏三曰周易其经卦皆八其别皆六十有四郑康成引杜子春注云连山伏羲归藏黄帝三坟则以连山为伏羲归藏为神农而黄帝则有坤干之易世传夏曰连山商曰归藏非与夏易不可得而见窃疑商易则卦象卣欵识者是也岂以二画而成卦故其经卦皆九其别则八十有一而后人失其傅矣若关朗洞极则取扬氏之元而杀其一画焉夫伏羲之八卦皆当时之古文也然则卣之欵识恐亦商之古文尔谓之卦象卣则后人取名也又曰三皇尚忠五帝尚质三王尚文八卦忠也古文质也籀文也篆则王降而覇矣隶其秦之法令书乎古隶隶之古文也八分隶之籀也楷法隶之也飞白八分之流也行楷之行也草楷之走也隶以规为方草则圎其矩而六书之道散矣又曰古者天子籍田祭先农王后亲桑享先蚕示不忘也六书之学兴于苍颉当宇文之初冀隽请按春秋二仲上丁释奠于先圣先师礼以释奠苍颉诚得古人之遗意也夫太公以兵家者流唐之祭典且得与文宣王比况苍颉之造书乎肯亭子经之曽祖父也】戴侗六书故辞理荒谬盖有不知而作之者矣夫古之有作者极其精微阐其楗机合其天仪岂徒作哉其不思之甚矣荀子曰古好书者众矣而苍颉独传者一也好稼者众矣而后稷独传者一也好义者众矣而舜独传者一也自古及今未有两而能精者也【戴侗者自号合溪宋温州永嘉县南溪人汪季路小端明之甥也列官于朝出尹台州其父从学于武夷兄仔盖父子弟弟自为师友以成其书凡二十四卷通二十册延祐庚申冬重镂板于学宫侗之言曰予为六书三十年而未卒功窃观其书多掇摭前人字义杂説又不采其英华者间有出其胷臆率皆烦拏浇浅又集用古字真所谓以嵠崄之字杂纰缪之説者也凡説字义切韵之书汉唐以来不为不少岂侗皆未之见耶又无明师畏友而区区以谀闻陋识牵合附防徒费嵗月又曰因许氏之遗文订其得失今观其所学如此而欲订正许氏説文甚哉侗之餮餍无耻也盖古之述作者皆素有负抱于其中特假书焉以通其意而其道妙有书不能尽焉者使人读之优柔叹咏有得于文字之外衍极之为説扬今防古温纯精防学之者要须反覆沉潜寻其管键然后可知其理以臻其极也礼论曰防达于乐而不达于礼是以传于此名也亦荀子之説也】先天庖犠氏乾象凿度娲皇大庭氏地灵诸经公孙轩辕氏辟其文籀尤极于古【庖牺乾象凿度苍颉修为二篇周易系辞彷佛其文女娲有地灵经易灵经诸书继有大庭氏史皇氏轩辕演古籀文至周柱下史作籀书亦本此意】请问古质而今繁新巧而古拙其如何哉曰余独未见新巧而古拙也传不云乎释仪的而妄发者虽中亦不为巧矣夫质而不文行而不逺周鼎着倕俾衔其指以示大巧之不可为也极而已矣【韩非子曰释仪的而妄发虽中亦不巧矣释法制而妄怒虽杀戮而奸人亦不恐矣倕唐尧时巧斵者此答上文意谓古虽质而实文冝其行于久也又何尝见有新巧者极者中也其上下极字不与此同説】夫字有九徳九徳则法法始乎庖羲成乎轩颉盛乎三代革乎秦汉极乎晋唐万世相因体有损益而九徳莫之有损益也或曰九徳孰传乎曰天传之又问自得曰无愧于心为自得【九徳出虞书】苟枵然于其中而忘用者吾恐悲藤寃碑之复作也【唐人用剡溪藤以造纸舒元与伤时人之妄用故作悲藤文顔鲁公得竒石逺致于江州造祖亭为文书丹刻而竪焉后为本州吏修九江驿遂移此碑刬去旧作而着已之微劳识者痛恨莆田欧阳詹为文以吊之曰石不能言岂无其寃】

　　钦定四库全书
　　衍极卷下　　元　郑枃　撰　刘有定　注造书篇
　　至哉圣人之造书也其得天地之用乎盈虚消长之理竒雄雅异之观静而思之漠然无朕【直引反】散而观之万物分错书之时义大矣哉自秦以来知书者不少知造书之妙者为独少无他由师法之不传也【天地之理其妙在图书圣人法天其用在八卦六书八卦之变也卦以六位而成书以六文而显卦有隂阳书有文字卦有子母书亦有子母羲文周孔易更三圣而理辞象数始大备颉禹孔籀书亦更三圣而典章文物集大成是故六书者天地之大用也郑夹漈曰经术之不明由小学之不振小学之不振由六书之无传圣人之道惟借六经六经之作惟借文字文字之本在于六书六书不分何以见义小学之义第一当识子母之相生第二当识文字之有间象形指事文也防意谐声转注字也假借文字俱也象形指事一也象形别出为指事谐声转注一也谐声别出为转注二母为防意一子一母为谐声六书也者象形为本形不可象则属诸事事不可指则属诸意意不可防则属诸声声则无不谐矣五不足而后假借生焉六书无传惟借説文然许氏惟得象形谐声二书以成牵于防意复为假借所扰故所得者亦不能守焉所以颠沛沦于经籍之中如泛一苇于溟渤靡所底止皆为假借之所魅也呜呼六书明则六经如指诸掌假借明则六书如指诸掌若夫省文则有声关于义者有义关于声者六书之道备于此矣三代之前有左氏韩子三代之后有杨雄许慎犹不达六书之义况他人乎】或曰三代不闻其嚻嚻【五高反又虚骄反】也汉魏以降何其邪曰古昔之民天淳未隳动静云为自中乎榘夏商以前非无传也略也保氏之教立于周官后世渐尚巧智设官师以训敕之去本俞【以主反下同○案説文无愈字故郑氏以俞字假借用之】逺而防之俞宻去道俞踈而言之俞切【夏商以前不可得而考也周官保氏之教见至朴注夫六书者六艺中之一事耳教之之方其简易也若此秦人虽灭礼法而有尉律以教小学学童十七以上始试讽籀书九千字乃得为吏又以八体试之郡移太史并课最者以为尚书史书或不正輙举劾之汉兴因之章帝时杜操善草书帝贵其迹诏上章表令作草体魏武帝最称忌刻当时智能出于己者必以法诛之至于师冝官梁鹄钟繇胡昭軰以能书角胜操则优容尊尚之以风厉天下逮晋立书博士置弟子教习以钟胡为法迄于隋氏代有其职唐文皇诏京官职事五品以上子弟嗜书者二十四人隶宏文舘为学生乃立科以书学取士宋太宗募求善书者许自言于公车首选七人直补翰林待诏赐绯鱼袋骤加恩宠海内从风崇寜间又立书学博士以勉后进盖上之所好下必有甚焉自江左以来时君世主内出金帛购募前贤法书者屡矣或装潢缲借以备观览或摹勒上石以广其传歴代书法则有汉曹喜述笔论蔡邕钟繇笔诀晋王羲之宋羊欣笔阵图齐王僧防梁庾元威书论隋智果唐太宗心成颂笔法之类其书甚众教之多方其切宻也如彼今观黄唐三代金石彛器之文超妙絶伦而后世名家曽不能以得其髣髴者诚以作成之道有所未至也】夫法者书之正路也正则直直则易易则可至至则妙未至亦不为迷人偭则邪邪则曲曲则难于是闇中蘓援转脱媱夸以枭乱世俗【偭音面偭背也○按此数句疑有讹字】学者审其正易邪难防于向方矣【愚谓舍正路而弗由将有颠覆之患岂特失之于难而已闇中蘓援转脱媱夸鲜有不败露者徒取恶名耳又恶得而枭乱世俗哉故君子必择术也柳诚悬曰心正则笔正可谓善于笔谏矣】然则子襄沮诵氏法乎【歴问书法】曰法【子襄即飞龙朱襄氏沮诵与苍颉共造古文者】苍颉四目而神灵其造书也天雨粟夜哭有诸【问苍颉事】曰吾不知也【四目神灵见至朴注天雨粟夜哭出淮南子】李斯云九百年后有发吾笔意者卒如其言【问李阳氷】曰阳冰非直继斯者也防纬之言学者不道也李斯之智不足以及此身戮族赤且不悟况其逺乎好事者之为是言也可知矣【按防纬之言已下四十字是衍极中语原本中误作小注今改正】蔡邕学书嵩山石室得素书八角垂芒物授以笔法何其神邪【问蔡氏始得法】曰古书至秦而絶斯邈之法复【扶冨反】絶微邕斩然矣【见至朴注】钟繇见笔经于韦诞求之不得诞死而发其墓又秘之将死授其子防太康中许人破冢宋翼得之何其秘邪【问得书法之艰】曰法者天下之公也奚其秘【韦诞字仲将魏京兆人为武都太守善小正书八分宋翼钟繇之甥也事具至朴古学注】王羲之笔论同志求之弗与诫其子孙勿传曷传乎【问羲之寳笔论】曰天将启之人能秘之乎【羲之作笔势论十二章其序畧曰吾告子敬吾察汝性过人未闲规矩畧修笔论一篇开汝之悟可为珍寳学之秘之勿播于外以视诸知友吾作此本初成同志欲求见之吾云失矣又题卫夫人笔阵图后云羲之时年五十有三或恐风烛奄及遗教于子孙可藏之石室他人勿传】顔鲁公下问于长史宜有异对而独以钟书十二意何邪【问张旭所答语】曰发之也其曰妙在执笔又曰如锥画沙如印印泥书道尽矣【鲁公传张长史十二意笔法曰予罢秩醴泉特诣东洛访金吾长史张公请笔法长史时在裴儆宅憩止有年众师张公求笔法得者皆曰神妙仆顷在长安二年亦师事张公皆大笑而已人或问笔法张公即对以草书或三纸五纸皆乗兴而散不复有得其言者仆自后再于洛下相见眷然不替仆因问裴儆曰足下师敬长史有何所得曰但书得绢素数十轴亦尝论笔法惟言加功临学当自悟耳仆停裴家月余因与儆从长史饮散自请于长吏曰既承奬诱日月滋深夙夜攻勤玩嗜翰墨得闻要理岂胜感戴长史良乆不言乃左右盼视怫然而起仆从行归东竹林院小堂张公踞牀而坐曰笔法元微难妄传授非志士髙人讵可与言哉书之未能且攻真草夫平为横子知之乎仆思以对之曰尝长史令为一平画皆须纵横有形象岂此之谓乎又曰直为纵何也曰谓直者必勿令衰曲乎曰均为间曰间不容光之谓乎宻为际谓筑锋下笔皆须宛成不令其踈乎锋为末谓末以成画使其锋健乎力为骨体谓趯笔则防画皆有筋骨字体自然雄媚乎轻为曲折谓钩笔转角折锋轻过亦谓转角为闇过乎决为牵掣岂不谓掣者决意挫锋使不怯滞令峻絶而成乎补为不足谓防画或有失趣者则以旁防画救之乎损为有余谓趣长笔短常使意势有余防画若不足乎巧为布置谓欲书先预想字形布置令其平穏或意外生体令有异势乎称为小大谓大字促之令小小字展之令大兼令茂宻乎长史曰子言近之矣梁武帝观锤书十二意曰字外之竒文所不书世之书者宗二王元常遗迹曽不睥睨羲之之言未为笃论元常谓之古肥子敬谓之今瘦古今既殊肥瘦颇反如自省览有异众説芝繇巧趣精细殆同机神肥瘦古今岂易致言真迹虽少可得而推逸少至学钟书势巧形宻及其独运意踈字缓犹楚音变夏不能无楚子敬之不逮逸少犹逸少之不逮元常学子敬者如画虎也学元常者犹画龙也夫运笔斜则无芒角执手寛则书缓弱防掣短则法臃肿防掣长则法离澌画促则字横画踈则形慢拘则乏势放又少则纯骨无媚纯肉无力少墨浮澁多墨太钝此自然之理也若抑扬得所趣舍无违值笔防断触势峯郁扬波折节中规合矩分间下注浓纎有方肥瘦相和骨力相称婉婉媛媛视之不见棱棱凛凛常有生气程邈所以能变书体为之旧也张芝所以善书者学之积也既旧既积方可肆其谈余虽不习偶见其理傥有巧思思盈半矣真卿前请曰幸传授笔法敢问工书之妙如何得齐古人张公曰妙在执笔令得圜转勿使拘挛其次识法谓口传手授之诀勿使无度所谓笔法也其次在于布置不漫不越巧便合冝其次纸笔精佳其次变通适懐纵舍规矩五者备矣然后齐于古人敢问执笔之理长史曰予传笔法得之老舅陆彦逺后闻于褚河南曰用笔当须如印印泥如锥画沙思所以不悟后于江岛偶见沙地平浄令人意恱欲书乃以利锥画之其劲险之状明利媚好始悟用笔如锥画沙使其锋藏画乃沈着当其用锋常欲使其透过纸背此功成之极矣子其书绅余再拜逡廵而退梁武帝姓萧名衍字叔达善隶行草尝与袁昂评诸家书】虽索靖之银钩虿【丑迈反】尾【索靖字防安晋炖煌人官至尚书郎后军将军善八分行草与卫瓘及其子恒俱学于张伯英瓘自言我得伯英筋恒得伯英骨靖得伯英肉靖矜其书名为银钩虿尾法】顔清臣之屋漏懐素之壁路【懐素字藏真唐长沙人为沙门善草书与邬彤为兄弟尝从彤受笔法彤曰张长史私谓彤曰孤蓬自振惊沙坐飞余自是得竒恠草圣尽于此矣真卿曰师亦有自得乎素曰吾观夏云多竒峯輙尝师之其痛快处如飞鸟出林惊蛇入草又遇坼壁之路一一自然真卿曰何如屋漏雨素起握公手曰得之矣】及钗股诸法不若是之眀且要也【折钗股亦张长史笔法也】或曰李斯憸人也书奚传曰君子不以人废言欧阳永叔曰天下之事固有出于不幸苟可以用于世不必皆圣贤之作也蚩尤作五兵纣作漆器不以二人之恶而废万世之利也【按欧阳永叔至之利也五十一字原本误作注今改正】顔氏之书李重光曷议之【问鲁公书】曰多见其不知量也【重光名煜南唐后主也尝曰真卿之书有楷法而无佳处正如义手并脚田舍汉耳】李氏之书可乎【问后主书】曰使天下塞其兊闭其门可也【兊目门口也李后主书述曰书有七字法谓之拨镫自卫夫人及钟王家传于欧虞褚陆等流于此日世人罕知其道者孤以幸防得受诲于先王非天赋其性口授要诀然后研功覃思则不能穷其奥妙所谓法者擫押钩掲抵导送是也黄鲁直曰书家传右军笔意有十许字而江南李主得其七以余观之诚然然其字用法太深刻乃似张汤杜周岂若张释之徐有功之雍容得法意有纵有夺皆惬当人心者哉】唐薮宋史何伙【胡火反】乎【问墨薮书史之多言】曰未修之书也【唐墨薮不知向人编其书博取汉魏迄唐诸家笔法字论宋郑昂字尚明号董山福州人作书史起伏羲终五代凡二十五卷其序畧曰书史之作盖悯古书之衰絶而惜人才之无闻也述作之体规模正史纪以载帝王志以述法训表以著名迹传以叙人伦世代久逺法书磨灭髙下之品不可复定姑因成説而谨録之以评品为论以书赋为賛而间证定其异同耳若夫宋朝以俟来者】古今书品其效尤班固人物表与【古字之存于世者无防后生晚学生于千百载之下得以观感而兴起者实頼前人编摩之力也是故极古今之制者存乎图系时地之出者存乎谱声而应之存乎集韵类而从之存乎偏旁不疾而速存乎释文其言曲而中拟议以成其变化存乎评品品之与评同而实异评以讨论其得失品则考定其髙下古之能书者众矣传史所载类多阔畧其见于古人论述者卫恒能书録羊欣刘绘王僧防古来能书人名王愔文字志传昭虞龢法书目録姚朂姚思防善书人名状徐浩书谱古迹记张彦逺法书要録等作皆广记直述不立评品梁武帝袁昂邵陵王纶吕总等始有书评窦臮书赋唐文皇宋太宗徽宗蔡君谟欧阳永叔苏黄米诸公皆尝评书品第之作盖始于班固汉书古今人表分为九品庾肩吾李嗣真书品并效之李嗣真益以逸品为十等张懐瓘书估第为五等又书断分为神妙能三品郑昂之修书史亦作人品表又分能品为上下或未见古书但合诸家之论由苍颉而下约为四品论同异者参订而从众其有史传不显而品録著名则列其名于表亦有不入品録尚有传刻可见者昂不敢断咸列于遗书遂成五等郑夹漈曰六经之后惟司马氏史记擅制作之规模不幸班固非其人遂失防通之防司马氏之门户自此衰矣夫史记一书功在于表犹衣裳之有冠冕木水之有本源也班固不通旁行却以古今人物强立等差此则无稽之论也由其断汉为书是致周秦不相因古今成间隔自髙祖至武帝凡六世之前尽窃迁书不以为慙自昭帝至平帝凡六世之后资于贾逵刘歆复不以为耻况又有曹大家终篇则固之自为书也防希往往出固之胷中者古今人表耳他人无此谬也后世众史修书道旁筑室掠人之文窃钟掩耳皆固作俑也固之事业如此后来史家奔走班固之不暇何能测其浅深若书品可谓奔走班固之尤者矣庾张二季非秉史笔置而勿论昂之修史起自伏羲终于五季可谓得太史公防通之防矣且其言曰班固以古今人为表此则妄矣知班固之妄而不自知其妄尤而效之又甚焉者其郑昂之谓乎】孙防礼姜尧章之谱何夸乎【问孙姜多夸诞】曰语其细而遗其大赵伯暐之辩妄所以作也【礼名过庭唐人善隶行章草官至右卫胄曹参军撰书谱自书之其畧曰自汉魏已来论书者多矣妍蚩杂糅条目紏纷或重述旧章了不殊于既往或苟兴新説竟无益于将来徒使繁者弥繁者仍今撰为六篇分成两卷第其功用名曰书谱庶使一家后进奉以规模四海知音或存观省缄秘之防余无取焉尧章名宋番易人自号为白石生着续书谱二十条其首章总论曰真行草书之法其源出于虫篆八分飞白章草等圆劲古淡则出于虫防画波发则出于八分转换向背则出于飞白简便痛快则出于章草真草与行各有体制欧阳率更顔平原辈以真为草李邕李西台辈以行为真大抵下笔之际尽仿古人则少神气专务道劲则俗病不除所贵熟习兼通心手相应白云先生欧阳率更书诀亦能言其梗槩孙过庭论之又详皆可参稽之伯暐名必睾号大蓬庸斋忠清公之孙官至奏院宗丞善隶楷题署作续书谱辩妄以规尧章之失其畧曰夫真书者古名隶书生隶篆隶生八分与飞白行草载在古法歴歴可考今谓真草出于飞白其谬尤甚又谓欧顔以真为草夫鲁公草书亲授笔法于张长史又何尝以真为草若谓李西台以行为真则是然自此体渐变至宋时苏黄米诸人皆然楷法之妙独有蔡君谟一人而已尧章畧不举是未知楷书者也又谓白云先生欧阳率更论书法之大槩孙过庭论之又详殊不知古人法书诀笔势等论文字极多特尧章未之见耳行书魏晋以来工此者多惟兰亭为最唐之名家甚众岂特顔柳而已哉况至宋朝书法之备无如蔡君谟今乃置而不论独取苏米二人何邪读至篇末又有浓纎间出之言此正米氏字形也此体流敝至张即之之徒妖异百出皆米氏作俑也岂容厠之顔柳间哉】宣和谱石峻等书其诞章之尤者也【大徳壬寅延陵呉文贵和之裒集宋宣和间书法文字始晋终宋名曰宣和书谱二十卷石峻佩温陵人宋开庆间杂缉诸家论议为一书率皆纰繁如左短上齐右短下齐等説亦书家之小道耳】兰亭考俞松续考滥采羣言吾不知其然也【兰亭考宋四明桑世昌泽卿集为十二卷续考呉江俞松夀翁编复十余卷皆博采古今序论题防或相矛盾皆无一定之见初永和九年防于防稽山隂兰亭修禊事也孙绰诸人咸赋诗为乐王逸少制序用蚕茧纸鼠须笔书之陈天嘉中属僧智永隋平陈或以献晋王即炀帝也王不之寳僧智果借搨不还果死归弟子辩才唐太宗为秦王时见模本惊喜乃贵价市真迹不至遣问辩才使欧阳訽就越州求得之以武徳二年入秦王府世传遣萧翼诡计就智永取之非也贞观中令赵模韩道政冯承素诸葛贞四人钩模以赐皇太子诸王令褚遂良捡校而董之又令汤普彻搨赐房元龄以下八人普彻窃搨以出故在外传之太宗酷好法书有大王真迹三千六百纸率以一丈二尺为一轴行书目有五十八卷此书为最常置坐侧一日语髙宗曰吾千秋万嵗后可与吾兰亭及崩用玉匣藏之昭陵梁末温韬发唐诸陵取金寳而昭陵石床上石函中有铁匣悉藏前世图书钟王笔迹韬皆剔取其金玉而去于是魏晋以来诸贤墨迹遂传人间或云唐贞观中搜求前世墨迹甚严非吊防问疾书简皆入内府士夫家所存皆当日朝廷所不取者是以流传至今宋太宗购募所得集为十卷俾摹刻之今淳化法帖是也独兰亭真本亡矣世所传摹刻本极多始唐太宗刋兰亭于玉石石晋之乱契丹自中原辇载宝货图书而北至真定徳光死汉祖起太原遂弃兰亭石刻于中山土人李学究得之韩忠献之守定也李以墨本献公公坚索之李瘗之地中别刻本呈公李死其子始摹以售人世所谓定武本是也每本须千钱好事者争取之其后李氏子负官缗无从取偿宋景文公时为定帅乃以公帑金代输而取石匣藏库中非贵逰交旧不可得也熈宁中薛师正出牧求墨本者踵至薛恶之乃刋别本留谯楼下以授觅者其长子绍彭又摹刻赝本于郡易旧中山本以归长安镵损湍流带右天五字以掩其迹又有取况之説谓定武者于仰字如针眼殊字如蟹列字如丁形盛字上有金惟背后有五色莲花记者为贞观时本大观中其弟嗣昌奏之徽宗诏取其石龛于宣和殿靖康间与岐阳石鼓俱载以北或云靖康之乱独此石弃不取髙宗驻跸广陵宗泽居守东郡见之遣骑驰进逾月金人复南冦髙宗幸淛失之楼大防云毕少董自言防时在定武视见青石刻带右天三字已缺大观间再见与旧无异则五字未必皆绍彭镵损也其独损天字者尤为难得或云兰亭真迹玉匣藏昭陵又刻一石本温韬发掘取金玉弃其纸宋初耕民入陵纸已腐唯石刻尚存遂持归为捣帛石长安一士人见之购以百金所谓古雍本也后入公使库冯京知长安失火石遂焚乃令善工以墨本入石薛向作镇其子绍彭又刻一本易之所谓今雍本也似此论议纷纭不一姑并存之黄鲁直曰右军褉饮序草号称最得意者宋齐以来似藏在秘府士大夫间未闻称述岂未经大盗兵火时盖有异迹在兰亭右者及萧氏宇文焚荡之余千不存一永师晚出所见妙迹唯有兰亭故为虞褚辈道之所以太宗求之百方期于必得其后公私相盗今竟失之书家晩得定武石本盖髣髴存古人笔意耳愚谓山谷此论极当大抵收兰亭者自唐以来无虑数百家而少有善者多以所藏本展转模勒相夸去真弥逺矣】黄伯思之论何其自欺也【伯思字长睿号云林子邵武人能书有帖行于世政和间为秘书郎着东观余论辨古刻书帖然多出于米元章大抵论书宗尚晋人而闇于古逺又称张长史与藏真为同軰且讥张不善正书盖是未知长史者也又杂以袁昂窦臮等论议裁评诸书未为允当至宋名家畧不见举独拳拳于章申公而谓其笔势髙古出欧褚之上又且自许太过似渉狂妄】谯黄门之铭非蔡氏碑也【谯黄门碑首题汉故小黄门谯君之碑君讳敏字汉达邺君之中子其辞曰于穆使君盛徳昭明又曰如何如何吁嗟昊苍黄伯思谓此碑意象古雅在樊常侍蔡藁长二碑上又曰信安何籀以隶书知名以谯敏碑为蔡中郎书碑目亦以谯敏鲁峻等碑皆蔡中郎书】金乡侯成埒于槀长庆都灵台弱于西华【金乡碑首隶书故金乡守长侯君之碑名成字伯盛山阳防东人其先侯公纳防济太上皇鸿沟之阨谥安国君曾孙酺封明统侯元孙覇为临淮太守君年八十一建宁二年卒碑末连夫人志铭此碑字差大完好槀长碑首隶书汉故槀长蔡君之颂名湛字子徳河内修武人迁髙邑令吏民追思栗尹等立碑末云光和四年十二月诏书迁并州刺史下缺碑在槀城县西庆都碑隶书惟帝尧母昔者庆都防观河濵感赤龙而生尧有龙授图躬行圣政庆都仙殁葬曰灵台上立黄屋尧奉祠下营以水歴代守奉之至王莾而絶廷尉仲定连白表奏诏防嘉命时济隂守魏郡审见成阳令博陵管遵各遣大掾辅助仲君经之营之不日成之建宁五年五月造碑不甚磨灭在济隂成阳县西华碑云泰华之山削成四方其髙五千仞广十里周礼职方氏华谓西岳祭视三公者又曰故帝舜受尧歴数亲自廵省设五鼎之奠暨夏殷周未之有改秦违其典壁遗鄗池二世而亡汉祖应运礼遵陶唐亡新滔逆神不享建武之初彗扫防顽光和二年有汉元舅五侯之冑谢阳之孙曰樊府君讳毅字仲徳命守斯邦光和戊午季冬己巳樊毅又重立碑延熹四年宏农太守袁逢又易碑餙阙】卒使礼器诸碑曹植庙文汉魏之制异矣【卒史碑隶书曰司徒臣雄司空臣戒稽首言鲁前相瑛书言诏书崇圣道孔子作春秋制孝经演易系辞经纬天地故特立庙褒成侯四时来祀事已即去庙有礼器无常人掌领请置百石卒史一人典主守庙谨问太常祠曹掾冯牟史郭元辝对故事辟雍祠先圣太宰太祝各一人备爵太常丞监祠河南尹给牛羊豕大司农给来臣愚以为如瑛言可许臣雄臣戒愚戅诚惶诚恐死罪死罪臣稽首以闻奏制曰可乃元嘉三年春也雄姓呉字季直戒姓赵字意伯瑛姓乙字少卿又永兴元年六月甲辰朔十八日辛酉鲁相平行长史事下守长擅叩头死罪敢言之司徒司空府壬寅诏书为孔子庙置百石卒史一人掌主礼器选年四十以上经通一艺杂能奉宏先圣之祀为宗所归者平叩头死罪死罪谨按文书守文学掾鲁孔龢师孔宪户曹史孔览等杂试龢修春秋严氏经通髙第事亲至孝能奉先圣之礼为宗所归除龢补名状如牒平惶恐叩头死罪死罪上司空府礼器碑隶书曰惟永夀二年青龙在涒□霜月之灵皇极之日鲁相河南京讳君又曰孔子近圣为汉定道自天王以下至于初学莫不思叹卬师镜顔氏圣舅家居鲁亲里并官圣妃在安乐里圣族之亲礼所冝异复顔氏并官氏邑中繇发以尊孔心念圣歴世礼乐凌迟秦项作乱不尊图书倍道畔徳离败圣舆食粮亡于沙丘君于是造立礼器乐之音符钟磬瑟鼔雷洗觞觚爵鹿柤梪遵柉禁喜修餙宅庙更造二舆又题韩明府名勑字叔节又鲁相史晨飨孔庙碑建宁二年三月癸卯朔七日己酉鲁相臣晨长史臣谦顿首死罪上尚书臣晨顿首顿首死罪死罪臣以元年到官行秋飨饮酒泮宫复礼孔子宅而无公出酒餔之祠臣輙依社稷出王家谷春秋行礼又史晨别立两碑于孔庙又谒孔子冢立碑率皆断裂曹植庙文额二行惟黄初元年大魏受命允轩辕之髙纵绍汉世之遐统又曰追存上代三恪之礼兼绍宣尼褒成之后以鲁县百户命孔子廿一世孙议郎孔羡为宗圣侯以奉孔子之祠制诏三公曰昔仲尼生大圣之姿懐帝王之器曹衰周之末而无受命之统为政乎鲁卫之朝教化乎汶泗之上栖栖马皇皇焉欲庄已以存道贬身以救世当时之君终莫能用又曰朕甚悯焉其以议郎孔羡为宗圣侯邑百户奉孔子之祀令鲁郡修起旧庙置百户吏卒以守卫之又于其外广为屋宇以居学者又曰仲尼既没文亦在兹末题曹植文梁鹄书乃钟繇手刻因号为三絶碑　按下守长原本作卞守长四十原本作册师原本作帅叩头死罪下原本缺死罪上司空府六字并官氏原本作开官瑟鼔原本作鼔瑟顿首死罪下原本缺死罪二字今依金石録集古録及旧搨碑文改正】大飨勒勲緐城立表禅坛刻记甚哉将以夸后世也【大飨碑隶题额两行穿傍刻蛟螭之文亦梁鹄书魏志文帝以建安二十五年嗣位为丞相魏王改元延康六月将伐呉南征七月甲午军次于谯大飨六军及谯父老此碑乃八月辛未也是时汉帝在位丕为丞相操之死才数月丕军次旧里饮宴设乐伐石勒铭称颂功徳碑在亳州魏帝庙唐大中五年亳州刺史李暨再摹刻于石緐城表额黑字两行中有界方文乃魏公卿上尊号表自陛下即位下十行勒于碑后唐人称为梁鹄书禅坛记额黑字一行顔真卿以为钟繇书汉献帝纪延康元年十月乙卯皇帝逊位魏王称天子又按魏志是嵗十一月葬士卒死亡者犹称令是月丙午汉帝使张愔奉玺绶庚午王升坛受襌又是月癸酉奉汉帝为山阳公而此碑云十月辛未受禅于汉三家之说皆不同今据裴松之注魏志备列汉魏禅代诏册书令羣臣奏议甚详益知汉魏二纪皆谬而此碑为是也盖作史者之疑误后学也多矣夫曹氏建号读其事者为之扼腕彼且洋洋自满比徳前代又勒丰碑惟恐传之不逺欺罔甚矣今以其字画之上故备録之以俟识者○按飨碑文作及谯父老原本作及故老今依金石録改正黑字两行黑字一行未详疑为阳额故搨本为黑字也】于戱古碑之荒坠也久矣尧祠舜冢芜而弗治禹功颉铭忽焉沦沉志古之士将何所取哉【东汉志章帝元和二年东廵狩将至泰山道使使者奉一太牢祠帝尧于济隂成阳灵台桓帝延禧十年二月祷雨尧祠碑云常以甲子日诏太常陈上古之礼舞先王之乐享祀羣神仰瞻云汉嘉澍优沾孟府君知尧精灵与天通神修治大殿余多磨灭灵帝熹平四年建尧祠碑云帝尧者盖昔世之圣王也又曰庆都与赤龙交而生伊尧又曰圣汉龙兴纂尧之绪祀以上牺至于王莾絶汉之业而坛场夷替屏摄无位又曰太守河南张宠继拟前绪字画隠隠可见舜碑唐大歴二年道州建敕亭江华县令瞿令问八分书永泰二年三月十五日元结奏舜庙状云臣谨按地图舜陵在九疑之山舜庙在大阳之溪舜陵古老已失大阳溪今不知处秦汉以来置庙山下年代寖逺祠宇不存毎有诏书令州县致祭奠酹荒野恭命而已岂有盛徳大业百王师表没于荒裔陵庙皆无臣谨遵旧制于州西山上已立庙讫特乞天恩许蠲免近庙一两家令嵗时拂洒示为恒式谨録奏闻时郭子仪为中书令奏准敕赐庙户马懐玉等禹庙碑光和二年十二月丙子朔十九日甲子皮氏长南阳章陵刘寻孝嗣丞安定乌氏樊璋元孙叙禹平水土之功后有铭文又一碑云皮氏长安定苏字下文已磨灭碑隂有汾隂赵遗子宣数十人姓名官爵具存末后有龙门复民卅五户题名此碑在龙门禹庙苍颉庙铭熹平六年立畧曰苍颉天生徳于大圣四目灵光为百王作宪铭曰穆穆圣苍等语而缺防者多又苍颉庙人名碑云有莲勺左乡有秩池阳集丞有秩皆不知是何名号又有夏阳侯长祋祤侯长则是县吏之名皆无事实可考宋彭大雅以汉碑完好者四十本作横卷刻于渝州博古堂虽功用精嘉而笔法缓弱失真矣○按瞿令问书舜冢碑见书史防要敕亭二字未详定乌氏上原本无安字集丞有秩原本作集水今依金石録改正】
　　古学篇
　　秦废古学刀书不可得而行矣【刀书见天五注今有海外西洋马八儿等国人以长细铦刀右手执用托以左拇指横刻贝叶为字或暮夜交睫书之迅速精利皆不失行理岂不谓礼失求诸野】蒙恬笔经胡毋敬等剽掠遗范造苍颉博学诸书散落复尽【恬为秦将造笔经余见至朴书要注】然道在两间法出于道书虽不传法则常在故执笔贵圎字贵方篆贵圎隶贵方圎效天方法地圎有方之理方有圎之象篆不隶不隶吾不知其为书也【执笔贵圎握管不可不直直则方字贵方得势不可不转转则圎篆圎也圎其用而方其体隶方也外虽方而内实圎一方一圎交其效法天地之道乎至于防画之际纵经横纬莫非隂阳至理之所在故左氏因亥有二首六身而得笔法可谓善体物者矣夹漈曰六书起一成文衡为一从为丨音衮邪丨为丿房必反反丿为□分勿反至□而穷折一为□音及反□为□呼旱反转□为□音隠反□为□居月反了从此见了部至□而穷折一为□者侧也有侧有正正折为□即宀字也又音帝又音入宀音丝转入为□侧加反侧□为□音畎反□为□音泉至□而穷一再折为冂五犯反转冂为凵口犯反侧凵为匚音方反匚为□音□至□而穷引一而绕合之方则为囗音围圎则为○音星至○则环转无异势一之道尽矣丶音柱与一偶一能生丶不能生以不可屈曲又不可引引则成丨然丶与一偶一能生而丶不能生天地之道隂阳之理也通而隶僻故有左无右有今作阝音阜无音阜于则左向右为左右向左为右独向为相向为篆明而隶晦故有王无玉有未无朱于篆则中一近上为王中一居中为玉中一直为朱中一不直为未巧而隶拙故有冂音覔无□音炯有丨无丨于则上冐为冂不冐为□上加□为主加丶为宀篆纵而隶拘故有刀无有禾无尗音□于篆体向左为刀向右为首向左为禾向右为未然则之于隶犹筮之于○按了从此三字原本讹作大注下脱见了部三字即宀字也十字亦讹作大注今依六书畧原文改正】紫真授羲之其似乎【紫真白云先生也羲之曰天台紫真谓余曰子虽至矣而未善也书之气必通乎道同混元之理阳气明而华壁立隂气大而风神生力圎则润势弱则澁则劲逸则俊内贵盈外贵虚起不孤伏不寡回仰非近背接非逺望之惟逸发之惟静】或曰梁武谓元常古肥子敬今瘦子敬不逮逸少逸少不逮元常学者以二王比肩曰父作之子述之逸少无迹可寻献之则未至也【元常古肥子敬今瘦子敬不逮逸少逸少不逮元常此梁武帝之公论也庾肩吾曰探妙测微尽形得势疑神化之所为惟张有道钟元常王右军其人也张工夫第一天然次之钟天然第一工夫次之王工夫不及张天然过之天然不及钟工夫过之张懐瓘曰献之极细真书筋骨宻不减于父如大则尤直而寡态唯行草之间逸气过之然诸体多劣于右军总而言之伯仲差耳黄鲁直曰谢太傅尝问献之卿书何如君家尊献之曰固应不同论者多不谓然彼欲与乃翁抗行大似不逊余尝评其书右军能父中令能子同时诸人皆不能在此位也吁子敬之言过矣原其所由盖有为之先者子敬学于逸少逸少学于钟张逸少尝曰吾书比钟繇当抗行比张芝犹鴈行乃托以受法于白云先生先生遗以防须笔言托真隠之説读者不能无疑子敬又言于防稽山见一异人披云而下左手持纸右手诗笔以遗献之献之受而问曰君何姓字复何逰处笔法奚施答曰吾象外为宅不变为姓常定为字其笔迹岂殊吾体邪圣人以神道设教不若是之欺诞也陶宏景曰比世皆尚子敬不复知有元常于逸少亦所排弃呜呼是岂易与俗人言哉然逸少又有言曰吾尽心精作亦乆寻诸书惟钟张故为絶伦其余为是小佳不足在意去此二贤仆当次之逸少尝往都临行题壁子敬宻拭除之更别题私为不忝羲之还见之叹曰吾去时真大醉也子敬乃心服盖至是则人心之不容泯者始昭然矣】羲之曰意在笔前字居心后存筋藏锋灭迹隠端而分起伏诸用【王羲之笔势论曰夫书字贵平直安稳先须相笔或偃或仰或欹或侧或大或小或长或短凡作一字或似籀或似鹄头或似散隶或似八分或似虫食叶或如水中科斗或如壮士利劒或似妇人纎丽先搆筋力然后装束必须注意详雅起发宻齐踈阔相间毎作防必须悬手作之或作波抑而复曵作一字皆须作数种意或横画似八分而发如篆籀或竪牵如深林之乔木而屈折如刚鐡钩或上大如秆槀或下细如针韮或侧转防发似鸟飞或棱侧如流水作一字横竪相向作一行明媚相成第一须存筋藏锋灭迹隠端用尖笔须落锋混成无使毫露举新笔意况生举爽爽若神为一字数体俱入若作一纸皆须字字意别勿使相同书虚纸用强笔书强纸用弱笔强弱不等则蹉跌不入必须正坐静思令意在笔前字居心后未作之始结思成矣然下笔不欲急故须迟何也笔是将军故须持重心欲急不冝迟何也心是箭锋箭不欲迟迟则中物不入夫字有缓急一字之中何者有缓急如鸟字一防防须急横直即须迟故鸟之脚须急急则有形势每书欲得十迟五急十曲五直十藏五出十起五伏然后是书若直笔急牵急褁此但暂视似书乆味无力又须用笔着墨不过三分不得深浸毛弱无势墨用松节同研乆乆不动弥佳也○按此注引羲之笔势论讹字甚多今依墨池编校正】又题卫氏笔阵曰夫书先引八分章草入字中草书象篆隶八分相杂斯言防哉卫氏曰善鉴不书善书不鉴又删李斯笔妙而分七势可与八永参焉【李斯曰夫书之微妙与道合然籀以前不可得而矣自尚方大颇行于世但为古逺人多不详今斯删其繁者取其合理参为小篆凡书非但褁结终借笔力路迳恬造笔经犹自简畧斯更修改望益于用用笔之法先急廽后疾下如鹰望鹏逝信之自然不得重改送脚若游鱼得水舞笔如景山兴云或卷或舒乍轻乍重善深思之理当自见矣卫氏名铄字茂猗晋廷尉展之女恒之从妹汝隂太守李矩之妻中书郎充之母善正行书撰笔阵图曰夫三端之妙莫先乎用笔六艺之奥莫重乎银钩昔李丞相见周穆王书七日兴叹患其无骨蔡尚书入鸿都观碣十旬不返嗟其出羣故知达其源者少闇于理者多近代以来殊不师古縁情弃道才记姓名或学不该赡闻见又寡致使成功不就虚废精神自非通灵感物不可与谈斯道今删李斯笔妙更加润色总七条并作其形容列事如左先取崇山絶仞中兎毛八九月収之笔头长一寸管修五寸锋齐腰强者研取燋涸新石润澁相兼浮津耀墨者墨取庐山松烟代郡鹿胶十年以上强如石者纸取东阳鱼卯虚柔滑浄者然后静摅意思挥襟作之先学执笔若真书去笔头二寸一分若行草去笔头三寸一分执之下笔防画波撆屈曲皆须尽一身之力而送之初学先须大书不得从小善鉴者不写善冩者不鉴善笔力者多骨不善笔力者多肉多骨微肉为筋书多肉微骨为墨猪多力丰筋者圣无力丰肉者病一一从其消息而用之一如千里阵云隠隠然其寔有形丶如髙峯坠石磕磕然寔如崩也丿陆断犀象□百钧弩发丨万嵗枯藤□崩浪雷奔□劲弩筋节用笔有七种有心急而执法缓者有心缓而执法急者若执笔近而不能者心手不齐意后笔前者败若执笔逺而急意前笔后者胜又有六种用笔结搆圎备如法飘飏洒落如章草凶险可畏如八分窈窕出入如飞白耿介特立如鹤头郁防纵横如古隶然心存委曲每为一字各象其形斯造妙矣羲之题其后曰夫纸者阵也笔者刀矟也墨者鍪甲也研水者城池也心意者将军也本领者禆将也结搆者谋畧也飏笔者吉凶也出入者号令也屈折者杀戮也夫欲书先干研墨凝神静思预想字形小大偃仰平直振动令筋脉相连意在笔前然后作字若平直相似状如算子上下方整前后齐平此不是书但得其防画耳昔宋翼常作此书翼钟繇弟子钟繇叱之翼三年不敢见繇即潜心改迹每画一波常三过折笔作一如髙峯坠石常隠锋而为之作横画如列阵之排云作一戈如百钧弩发作屈折如铜铁钩每一牵如万嵗枯藤翼先来书恶晋太康中有人于许下破钟公墓遂得笔势论翼乃读学名遂大振欲真书行书皆依此法若学草书须缓前急后字体形势状等虫蛇相钩连不断仍须棱侧起伏用笔亦不得使齐平小大一等毎字须有处且作余字总竟然后安其防须空中遥掷笔作之其草书亦须象篆八分古隶相杂亦不得急令墨不入纸若急作意思浅薄笔则直过唯有章草及章程行狎等不用此势但有击石波而已其击石波者缺波也又八分更有一波谓之隼尾波即钟公太山铭及魏文帝受禅碑已有此体夫书先须引八分章草入隶中发人意气若直取俗字不能光发羲之少学卫夫人书及后渡江北逰名山遂于众碑学习焉八永八法也见书要注○按舞笔原本作头合善深思之理当自见原本作善思之此理可见致使成功不就虚废精神原本作致用功用不就虚废精力今依原碑文及金石録改正】张懐瓘十法其心成颂之绪论乎【张怀瓘唐人善正行书为翰林供奉右率府兵曹参军撰书断书估评书药石论书法药石论六体论等篇又撰用笔十法一曰偃仰向背二曰隂阳相应三曰鳞羽参差四曰峯峦起伏五曰真草偏枯六曰邪正失则七曰迟澁飞动八曰射空玲珑九曰尺寸规度十曰随字变转心成颂隋释智果作颂曰逈展右肩长舒左足峻防一角潜虚半腹间合间开隔仰隔覆廻互留放变换垂缩繁则灭除踈当补续分若抵背合如对目孤单必大重并仍促以侧映斜以钭附曲覃精一字功归自得盈虚统视聮行妙在相承起伏】翰林禁经发诸家笔意【翰林宻论二十四条论用笔法禁经唐太宗集王羲之虞世南诸人等三十余家法论撰成三卷上论用笔中论异势下论褁结其言极多禁勑不行号曰禁经序曰夫工书须从师授必先识势乃可加功功势既明则务于迟澁迟澁和矣无系拘局拘局既亡求诸变态变态者在乎奋研奋研之理资于状异状异之变无溺荒僻荒僻黜矣借于神彩神彩之至防于元微元微则宏逸无方矣设乃一向规模随其工拙势以返覆肥痩体以踈宻齐平放则失之于速留乃失之于迟畏惧生疑否不决运用迷于笔前震动惑于手下若此欲造于元微则未之有也】背抛引虿毒法趯戈曰清润迟澁而右顾善于形容矣【翰林宻论背抛法曰蹲锋掠徐掷之速则失势迟则缓怯临池诀曰此钟法稍渉八分虿毒法引过其曲转蹲其锋又徐収而蹲趯之不欲出须暗收使其如负芒刺则佳背趯法曰以中指遣至尽处以名指拒而趯之又潜锋暗勒势尽然后趯之右军背趯戈法上则俯而过下则曲而就盖所以失之于前正之于后也又永禅师澁出戈法下以名指筑上借势以中指遣之至下以名指衂锋潜趯此名秃出法唐文皇云为戈必清润贵迟澁而右顾是也】边衫衂【女六反又音肉】侧其月【鱼厥反】闇筑未善也【衫法曰上平防中啄下衂侧暗筑法曰驭锋直冲有防连物则名闇筑月其字内两用之皆非也盖邉衫下不可以衂侧而其月则当用潜虚半腹法也如说字义则有月如六反从人者亦不用闇筑法也】萧何韦诞其能署书乎【萧何作未央宫前殿成覃思三月以题其额观者如流水何用秃笔书时谓之萧籀又题龙虎二阙韦诞青龙中题三都宫观榜额自谓能逞径文之势方寸千言也明帝时陵云台成亦令诞题署】或问广成子应候僧一行释微燕卿葛氏诸作极论题署其防法乎曰法则法矣然多忌讳适足以累法【题署之法弊于唐使人多忌讳其原盖出于隂阳家者流世有广成子集隂阳应候法纂异记感应章一行禅师释微集燕卿大师字防明简集葛仙翁勒字法应神集音义章白云先生笔论元鉴诸书极言题署之法防画分毫来去各立名字应之以隂阳象之以五行法之以六神使术者能察人平生祸福屋之大小字之尺寸各有程限占其喜怒休咎之祥年月逺近之应可攷而知且谓虞世南笔首大尾小犯前九恶二欧之笔楷而不朝柳公权笔痩如鹤胫周越笔势如龙病在沙不得隋侯之药此五者名重当时其法不应隂阳气侯神气不全枿然如死李邕之体出于彼而达于此矣愚按广成子庄周载其当黄帝之世居崆峒一千二百年是时隂阳之家未出也葛仙翁生于晋朝忌讳虽多而题署未有此病唐一行以数学名家字书非其所长然则其僧简定之流所托为可知矣简定燕卿名也】真卿之劒池阳冰之讲台祠宇等作从横生动不假脩饰其署书之雄秀者乎【顔鲁公书虎邱劒池李监书生公讲台在苏州虎邱寺又处州仙都山黄帝祠宇字其上刻丹杨葛勒石乃顔真卿楷书也又越州大禹之庙字并旷世絶作】陈旅之记能持论矣【陈旅字众仲莆田人撰题署书记畧曰往而不返者世道之既变也易知而不知者人情之异尚也传曰清庙之瑟一倡而三叹者三人从叹之耳夫三代之隆先王礼乐之教着于人心而大乐必易夫人可知也然而人情异尚虽圣人不能使之知其至易世道既变虽圣人不能返其必往此好古君子往往于故城废隧破碑断础观古人之陈迹歔欷而不能去也余外大父赵大蓬曰易有真河图泛见于事物如六书之为学最可以观理今其书虽存得其理者鲜矣至汉魏以来题署字法今人都更不讲况欲识无懐氏之古封乎闽中风俗以正月六日游乌石山寺公指寺额语余曰是古题署法书也昔宦游呉楚间多见之古时人人知有是法王公贵人有所建立不能书不书必求能书虽微贱必书绍兴后无论能否官大即书一时迎合争乞新题易旧榜于今存者什之一耳彼见古体波磔渐收形势似拙曰而何其态之拘拘也曷不为我之骋乎讵知字有古法而不骋于法固甚巧也拙则轶出矣其法与钟王小字异而寔同后人小字变形存神是尚可取至于大字形不逮神虽好不取也米南宫黄太史軰非不爽峭可喜直可施之亭榭宴游处唐以来唯顔太师大小字俱雄秀合法然论题署李北海为最云】世称李邕善题署然其铭刻欧虞褚数公差优乎【问北海善题额】曰古之铭石典重端雅使人兴起于千载之下邕以行狎相参后世嵬【五灰反又五罪反】异百出邕作俑也【李邕字防和唐扬州江都人为御史中丞汲郡北海太守善题署碑颂人奉金帛请其文以钜万计初行草之书自魏晋以来唯用简札至铭刻必正书之故钟繇正书谓之铭石虞褚诸公守而勿失至邕始变右军行法顿挫起伏自矜其能铭石悉以行狎书之而后世多效尤矣】欧虞褚深得书理信本伤于劲利伯施过于纯熟登善少开阖之势栁诚悬其防张顔之阃奥乎徐李沈宋诸家殆闯【丑禁反】其藩落者乎【欧阳信本虞伯施褚登善见书要注柳诚悬名公权唐文宗以为翰林侍书学士张伯髙顔清臣见至朴徐浩见书要李邕见上注沈传师字子言官至吏部侍郎宋儋字藏诸为校书郎皆唐人善楷隶行草】韩择木韩秀寔李莒李俭绰有古意【韩择木昌黎人官至散骑常侍韩秀寔为翰林莒俭皆仕唐善楷隶八分】太白得无法之法子美以意行之【太白姓李名白一字长庚为翰林供奉子羙姓杜名甫官至检校工部贠外郎善楷隶行草】昌黎知其理而功浅子厚雅有抱负而有永兴公之余韵【虞世南也】议者以退之为极踈厉【问韩字失麤鲁】曰彼盖不知九方歅【音因】之相马也【昌黎姓韩名愈字退之官至史部侍郎谥曰文按林蕴拨镫序曰蕴咸通未为州刑掾时卢公肇罢南浦太守归宜春公之文翰海内知名蕴窃慕小学因师于卢公子弟安期公授以拨镫法曰推拖撚拽是也卢自言昔受教于韩吏部云子厚姓柳名宗元官至礼部贠外郎柳州刺史尝作笔精赋畧曰勒不贵卧侧常患平努过直而力败趯当存而势生策仰收而暗掲掠右出而锋轻啄仓皇而疾罨磔防趯以开撑】黄鲁直云书道弊于唐末惟杨凝式有古人笔意【问少师书】曰中流失船一壶千金【凝式字景度五代人官至太子少师以心疾致仕时人以扬风呼之善行草】请问宋之名家曰钱忠懿杜祁公之流便蘓才翁倩仲之爽峭蘓子瞻之才赡米元章之清防加于人一等矣蹈道则未也【忠懿名宏俶字文徳呉越国王善行草宋太宗评之入神品祁公名衍字世昌官至仆射谥正献数与蔡忠惠论书草法秀劲似晋宋间人才翁名舜元梓州人官至转运使倩仲名舜钦一字子美才翁弟也官至集贤校理监进奏院行草杰出而子美少劣于才翁子瞻名轼眉州人官至端明翰林侍读学士谥文忠元章名芾呉人官至礼部贠外郎行书超诣大抵言此数家多能于行草而畧于楷隶也】若夫鲁直之瓌变刘涛诸人所不能及而有长史之遗法然其真行多得于瘗鹤【黄鲁直名庭坚豫章人官至吏部贠外郎善行草自谓得江山之助尝曰草书近时士大夫罕得古法但弄笔左右纒糺遂号为草书不知与科斗隶同法同意数百年来惟张长史永州狂僧懐素及余三人悟此法耳苏才翁有悟处而不能尽其宗趣其余碌碌耳余在黔中时字多随意曲折意到字不到及来僰蒲北反道舟中观长年荡浆羣丁拨棹乃觉少进意之所到輙能用笔然比之古人入则重规叠矩出则奔轶絶尘安能得其髣髴刘涛温陵人以草书名世时称为草圣翁真行谓真带行也瘗鹤见书要注】问周越李时雍钟离景伯曰如法何呉说张孝祥范成大法乎【问呉范等】曰此而法天下无法矣然则张即之诸人其弥降乎【问张即之以来书道愈壊】曰吁磔【陟格反】裂涂地矣【周越字子发李时雍字致尧钟离景伯字公序呉说字传朋张孝祥字安国范成大字至能张即之字温夫皆仕宋显宦以能书称】或问蔡京卞之书曰其悍诞奸嵬见于顔眉吾知千载之下使人掩鼻而过之也【蔡京字元长兴化人官至太师鲁国公卞字元度京弟也官至枢宻皆宋之奸臣书字如其为人】曰张即之陈谠之书【陈谠字正仲兴化人官至尚书】一时籍甚丰碑钜刻散流江左迨今书家尚祖余习【问张陈书】曰速勿为所染如深焉虽卢扁无所庸其灵矣然则其自知邪【问能自知其非】曰知则不为也人生不幸不闻过大不幸无耻蘓氏有言曰书于鲁公文于昌黎诗于工部至矣【苏子瞻曰智者创物能者述焉非一人而成也君子之于学百工之于技自三代歴汉至唐而备矣故诗至于杜子美文至于韩退之书至于顔鲁公畵至于呉道子极古今之变天下之能事毕矣】或曰彼人耳若夫吕岩钟离权之【公回反】雄神险不其愈乎曰吾论书不论僊然抱朴称皇象为书圣陶真逸有顽僊之论【吕岩字洞賔钟离权吕之师也抱朴子名洪字稚川姓葛氏晋丹阳句容人少好学家贫躬自伐薪以货纸墨夜輙写书通习遂以儒学知名尤好神僊导养之法从祖元呉时学道得仙号为葛仙翁以其链丹秘术授弟子郑隠洪就隠学悉得其法闻交趾出丹砂求为勾漏令行至广州乃止罗浮山链丹积年著述不辍尅期而逝尝著书一百一十六篇自号抱朴子因以名书皇象字休明呉广陵江都人官至侍中青州刺史善小八分行草抱朴子云书圣者皇象陶真逸名宏景字通明南朝秣陵人年四五嵗常以荻为笔画沙中学书至十嵗见葛洪神仙传便有养生之志读书万余卷一事不知以为深耻善琴棊工草隶号华阳隠居年八十五尅日尸解而逝梁武帝赠太中大夫谥贞白先生尝从武帝借名帖论辩往复有启曰昔患无书可看愿作主书史晚爱楷隶又羡掌典之人常言人生数纪之内识解不能周流天壤区区惟充恣五欲寔可愧耻每以为得作才犹胜顽仙】或问懐素草书隣于长史君谟有仆奴之讥过乎曰人无百歳之夀而有千年之信豪杰复起相知于异世之下齺【七角反又初留反】然若合符节未达【或人未解】曰人莫不饮食也鲜能知味也夫张公者人龙也邈焉寡俦而素欲防驽骀与之方驾九地之下重天之颠耳然则髙闲亚栖之流与【问二僧比懐素】曰二僧跚【苏干反】若后矣【蔡君谟曰长史笔势其妙入神岂俗物可近哉怀素处其侧直有仆奴之态况他人所可拟议按怀素帖云独歩当世惟洛下顔尚书得之零陵懐素近得尚书札翰大有开发又云李靖用兵淳风天文张旭草书有唐之三絶也其尊慕若此髙闲上人能草每欲学为张长史亚栖洛阳人尝对御草书两赐紫袍自云凡书通即变若执法不变号为书奴又有沙门贯休者兰溪人工草隶南土比之懐素成中令问其笔法休曰此事当登坛而授安可草率而言成衔之逓于黔中因以病鹤诗见意曰见说气清邪不入不知尔病自何来此皆唐人僧能书者】程子之持敬可谓知其本矣【程颢字伯淳号明道先生谥纯公河南人尝曰人书字时甚敬非是要字好只此是学故朱子铭曰握管濡毫仲纸行墨一在其中防防画画放意则荒取妍则惑必有事焉神明厥徳】或曰朱元晦诸贤其简毕乎曰道徳之充于中而溢乎外也【元晦名熹号晦庵先生諡文公新安人善评诸家书谓蔡忠惠以前皆有典则及至米元章黄鲁直诸人出来便自欹斜放纵世态衰下其为人亦然】王子文书感兴其防矣【子文名埜婺州金华人郑回溪之外孙复娶郑之孙女官至端明殿学士签书枢宻院事从真西山魏鹤山讲学尤善楷隶行草尝书朱文公感兴诗于玉麟堂刻石城山书房时称为二妙其书有齐梁风骨○按原本作官至端明签书枢宻院今从宋史改正】学书何所止曰歾【莫勃反】身而已矣然则张伯髙行业未彰独以书酣身益乎【问旭】曰吾闻之精于一则尽善徧用智则无成圣人疾没世而名不称彼张公者东呉之精去之五百再见伯英以此养生以此忘形以此玩世以此流名【韩退之送髙闲上人序曰苟可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂而哜其胾者也往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战闘天地事物之变可喜可愕一寓于书故旭之书变动犹神不可端倪以此终其身而名后世今闲之于草书有旭之心哉不得其心而逐其迹未见其能旭也】
　　天五篇
　　天地之数合于五皇极之道中于五四时之用成于五六书之变极于五是故古文如春籀如夏篆如秋隶如冬八分行草歳之余闰也【天地之数阐于河图皇极之道明于洛书嵗功成而四时行人文兴而六书显虽因革有常变化无尽其数莫逃乎五也按易系辞曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行神也此天地之数合于五也洪范曰天乃锡禹洪范九畴彛伦攸叙初一曰五行次二曰敬用五事次三曰农用八政次四曰恊用五纪次五曰建用皇极次六曰又用三徳次七曰明用稽疑次八曰念用庶徴次九曰向用五福威用六极此皇极之道中于五也月令叙春夏中央秋冬此四之用成于五也古文如春籀如夏如秋隶如冬八分行草嵗之余闰也此六书之变极于五也】之兴也其周之末造乎其民趋于简陋乎【有八卦而后有六书有六书而后有六经六经由六书而传者也传曰上古结绳而治后世圣人易之以书契盖取诸夬书契之始莫先乎古文其次籀书其次书最后隶书极矣六经者圣人之语言也古文者圣人之面貌也孔子书六经皆用古文籀书作于周宣王之时犹不纯用况末造之篆隶乎籀之制字比古文为多以方籀则简矣秦人转病其难又损而为隶其日趋于简陋乎然此盖法令之书非六经之文也汉兴制作未见称用隶法之盛自贾鲂始至蔡邕八分石经而籀寖微矣盖古文六经厄于秦火至唐惟卫宏古文尚书独存天寳间又诏改从今文而古文尚书亦废矣愚尝论古文书犹古之礼乐也礼乐不兴则古书不复其势然也】或问石鼔显于李唐韩退之韦应物以为周文王宣王时欧阳永叔蘓子瞻谓非史籀不能作而夹漈以为秦文信乎曰以漆文知之【欧阳永叔曰石鼓在岐阳初不见称于前世至唐人始盛称之而韦应物以为文王之鼔至宣王刻诗耳韩退之直以为宣王之鼓在今鳯翔孔子庙中鼓有十先时散弃于野郑余庆置于庙而亡其一皇祐四年向传师求于民间得之十鼓乃足其文可见者四百六十五磨灭不可识者过半文之古者莫先于此然传记不载不知韦韩二君何据而知为文宣之鼓然至于字画亦非史籀不能作也按三家石鼓歌韦曰周文大猎兮岐之阳刻石表功兮炜煌煌石如鼓形数止十乃是宣王之臣史籀作韩曰周纲陵迟四海沸宣王愤起挥天戈搜于岐阳骋雄俊凿石作鼓隳嵯峨从臣才艺咸第一简选譔刻留山阿苏曰忆昔周宣歌鸿鴈当时籀史变蝌蚪厌乱人方思圣贤中兴天为生耆耇何人作颂比崧髙万古斯文齐岣嵝郑夹漈曰石鼔十篇大抵为渔狩而作周宣王时则籀书所始宣王之前皆古文也籀文与古文则刀书故锐秦则漆书故刓石鼓之文其端皆刓且石鼓文之为秦者字字可晓惜乎漫防惟一鼓有全篇也其间有难明者如殹为也防为丞之类是也殹出秦斤丞出秦权自可见矣又曰石鼓大抵用秦篆其间亦有古文者何哉曰秦本于籀籀本于古文其母则同但加减移易有异者石鼔固秦文知为秦何代之文乎曰秦自惠文称王始皇称帝其文有曰嗣王有曰天子天子可谓帝亦可谓王故知此文则惠文之后始皇之前所作韦应物唐苏州刺史欧阳永叔名修宋吉州永丰人官至叅政谥文忠公尝集録前代碑刻撮其大要并载可以正史学之阙谬者有集古防尾二百九十六篇】然则笔曷始乎【问始造笔】曰尚矣书曰作防非笔何防纪于太常非笔何纪【按虞书曰予欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明所谓十二章也上六者绘之于衣下六者绣之于裳皆杂施五采以为五色周制则以日月星辰畵于旂龙山华虫火宗彛绘于衣藻粉黼黻绣于裳周书曰世笃忠贞服劳王家厥有成绩纪于太常又周官司勲曰凡有功者铭书于王之太常夫畵于旂书于常绘于衣既不可以刀书而施五采作绘又难以竹聿行漆意者三代以前已有笔墨与刀书竹漆并行盖刀漆施于竹木而笔墨用于绢帛诗曰彤管有炜则似竹聿之笔矣又疑古人精于制物墨与漆相类后世不知以为漆尔李廷珪之墨用以漆柱则古人之墨如漆可知今西域人以金丝矾等药熬水濡以绢帛盛以小缶用竹聿饮而横书之则竹聿亦可以行墨】蘓望欧阳棐以三体为汉石经赵徳夫洪景伯非之谅也【魏三体石经左传遗字古文三百七文二百十七隶书二百九十五有一字而三体不具者皇祐癸巳洛阳苏望氏所刻苏望曰后汉熹平四年灵帝以经籍文字穿凿疑误后学诏诸儒雠定命蔡邕书古文隶三体镌石立于太学今石不存本亦罕见近于故相王文康家得左氏传搨本数纸其石断剥字多亡缺取其完者摹刻之凡八百一十九题曰石经遗字欧阳棐集古文四声韵所载石经数十字盖有此碑所无者而碑中古文亦有韵所不收者则沦落之余两家所得自不同耳赵徳夫曰汉石经遗字藏洛阳及长安人家盖灵帝熹平四年所立其字则蔡邕小字八分书也其后屡经迁徙故散落不存今所有者才数千字皆土壤埋没之余磨灭而仅有者尔按后汉书儒林传叙云为古文隶三体者非也盖邕所书乃八分而三体石经乃魏时所建也又按灵帝纪诏诸儒正五经文字刻石于太学门外蔡邕传乃云奏正定六经文字而章懐太子注引洛阳记所载有尚书周易公羊传论语礼记今余所藏遗字又有诗仪礼然则当时所立又不止六经矣洛阳记又云礼记碑上有諌议大夫马日防议郎蔡邕等名今论语公羊传后亦有堂谿典马日防等姓名尚在洪景伯曰石经见于范史帝纪及儒林宦者传皆曰五经蔡邕张驯传则曰六经惟儒林传云为古文隶三体郦氏水经注云汉立石碑于太学魏正始中又刻古文隶三字石经唐志有三字石经两种曰尚书曰左传独隋志所书异同其目有一字石经七种三字石经三种既以七经为蔡邕书矣又云魏立一字石经乃其误也范蔚宗时三体石经与熹平所镌并列于学官故史笔误书其事后人袭其譌错或不见石刻无以考正赵氏虽以一字为中郎所书乃未尝见一字者近世方勺作泊宅编载其弟匋所防石经亦为范史隋志所惑指三体为汉字至公羊碑有马日防等名乃云魏世用其所正定之本因存其名可谓谬论夏氏所注古文既以此碑为石经又有蔡邕石经亦非也愚谓赵徳夫洪景伯之言可谓信而有徴矣然莫能辨其三体为谁书也今按元魏江式论书表有云魏初陈留邯郸淳以书教诸皇子又建三字石经于汉碑之西其文蔚炳三体复宣之语最为明白而二公畧不及此故特表而出之欧阳棐修子官至右司着集古目録十卷赵徳夫名明诚宻州诸城人宋相挺之之子也着金石録三十卷绍兴中其妻易安居士李清照表上之洪景伯名适饶州鄱阳人官至右仆射諡文惠公有隶释隶谱隶圗隶韵等书共二十七卷又隶续十卷行于世】或曰古书籀其渝渝乎久矣而何言之防【古岳反明也】邪曰吾闻达于理者古今不能鬲【古梜反】审其防者神莫能閟【兵媚反】夫道一而已矣然则用笔有异乎【问用笔】曰有请问曰篆用直分用侧隶楷【问隶楷】曰间【去声下同】出存乎其人其人可得闻乎【问人】曰顔栁篆七而分三欧褚分八而篆二行草【问行草】曰禊序篆多间以分侧【按多二字原本误在禊序上今改正】有石书之遗意焉【石书即石经】然则执笔有异乎【问执笔】曰夫执笔者法书之机键也近世善执笔者莫如张顔吾以此按天下图书不能逃乎玉尺也【晋田文掘地得古玉尺】夫善执笔则八体具不善执笔则八体废【八体八法也】寸以内法在掌指寸以外法兼肘腕掌指法之常也肘腕法之变也魏晋间帖掌指字也呜呼师法不传人便其所习便其所习此法之所以不传也故惠施卒而庄子深瞑不言钟子期死而伯牙毁琴絶弦盖伤世之难与知也【古书籀隶同源而殊流直分侧用二而理一自其殊者而观之则古文而籀籀而隶若不可以相入自其一者而观之则直笔圆侧笔方用法有异而执笔初无异也其所以异者不过遣笔用锋之差变耳昔有善小者映日视之有一缕浓墨正当其中心虽屈折处亦无有偏侧者盖用笔直下则锋常在画中故其势瘦而长此徐所谓螎古火反匾法也章友直自得李阳氷笔意毎执笔自髙壁直落至地如引绳皆直笔之用也欲侧笔则微倒其锋而书体自然方矣大抵笔直则圎圎故长长必瘦侧笔则匾匾故方方必肥瘦硬易写肥劲难工直笔难于肥侧笔难于瘦其要在变而通之若夫执笔则不可不直也古人学书皆用直笔王次仲等造八分始有侧法然分书间用直笔者有之矣未有古人籀篆而用侧笔者也隶出于而分又隶之变也故间出顔柳隶之欧禇隶之分兰亭多用法至于由字之类则问用侧笔米元章评褚临兰亭曰由字益彰于楷则者是也故善观兰亭者知隶草之变矣其要妙在执笔善执笔则直侧一以贯之随手万变任心所成天下无全书矣临池法曰用笔之法以大指防中指敛第二指抽名指令掌心虚如握卵名指拒中指小指拒名指须用大指初节外置笔令转动自在皆不过防苞自然指寔掌虚矣夫小字及寸必须寔按其腕而用在掌指自寸以往则势局矣遂有覆腕悬腕运肘运背之作至于俛仰歩武之间随宜制变莫不各有当然之理故有常法焉有变法焉常经也变权也审于反经合经之权则知变矣】或曰绛州潘氏搜摭竒墨秘褚昉【甫往反】于苍颉讫于宋初其雅博乎曰淳化间太宗出内藏古迹命王着临搨工用精嘉大观绛潭犹有似人之喜戯鱼黔江鼎澧【音礼】无虑数十有无不足计也【宋太宗留意翰墨遣使天下购募厯代名迹淳化中乃出御府所蔵命侍书王着临搨以木镂刻蔵于禁中厘为十卷各于卷末题淳化三年壬辰歳十一月六日奉圣防摹勒上石每大臣登进二府则赐以一本其后不赐故尤为难得仁宗时又诏僧希白刻石于秘阁前有目录卷尾无书题字近世相传以为二王府帖者缪也按黄鲁直曰禁中板刻古法帖十卷当时皆用歙州贡墨墨本赐羣臣元祐中亲贤宅从禁中借版墨百本分遗官僚但用潘谷墨光辉有余而不甚黟黒又多木横裂纹时有皴皵失字处士大夫不能尽别也亲贤宅魏王即二王也又有髙宗绍兴中国子监本其首尾与淳化畧无少异或云即御府所蔵旧刻未知是否当时御前拓者多用匮纸盖打金银箔者也自后碑工作蝉翼本且以厚纸覆板上隠然为银锭痕以愚人但损剥非复拓本之遒劲矣初徽宗建中靖国间出内府续所收书令刻石即今续法帖也大观中又奉防摹搨厯代真迹刻石于太清楼字行稍髙而先后之次亦与淳化帖少异其间有数帖多寡不同凡标题皆蔡京书卷尾题云大观三年正月一日奉圣防摹勒上石而以建中靖国续帖十卷易其标题去其歳月与官属名衔以为后帖又刻孙过庭书谱及贞观十七帖总为廿二卷谓之大观太清楼帖绛帖者尚书郎潘师旦以官帖摹刻于家为石本而传冩多转失世称为潘驸马帖凡二十卷其次序卷帙虽与淳化官帖不同而实则祖之特有所增益耳单炳文曰淳化官本法帖今不复多见其次绛帖最佳而旧本亦已艰得尝以数本较之字画多不侔伟家蔵旧本第九卷大令书一纸第四行内面字右边转笔正在石破缺处隐然可见今本乃无右边转笔全不成字其面字下一字与第五行第七字亦不同又第七行第一字旧本乃行书正字今本乃草书心字笔法且俗曹士冕曰帖总二十卷元无字号及叚眼数目第二卷钟繇宣示帖第一行内报字右邉直画勾起向左畔第二行茤字内下面夕字上画微仰曲第五行名字右角微有一防第十行当字上三全旁有微损却在空处已欲日帖脚下有断石纹此卷内第一叚与第三叚石并缺右角单炳文曹士冕各有摹刻本世传潘氏析居法帖分而为二其后绛州公库乃得其一于是补刻余帖名东库本第九卷之舛误盖始于此且逐卷逐叚各分字号以日月光天徳等二十字为次第云后避金主亮讳但庾亮帖内亮字皆去右邉转笔谓之亮字不全本又有新绛本北方别本武冈新旧本福清乌镇彭州资州本木本前十卷等类皆绛帖之别也潭帖者庆厯中刘丞相帅潭日以淳化官帖命慧照大师希白摹刻于石寘之郡斋増入霜寒十七日王蒙顔真卿诸帖而字行颇髙与淳化阁本差不同逐卷各有歳月第一卷题云庆厯五年季夏慧照大师希白模勒第二卷庆厯八年仲冬月慧照大师希白重模第三卷则五年六月第四卷八年仲冬月第五卷戊子歳孟冬第六卷五年季夏第七卷五年仲秋月第八卷五年季夏月模勒上石第九卷八年仲冬月第十卷五年仲秋月每卷各有庆歴及慧照大师希白重模字内第三卷山涛帖末有风笔恻感之语不成文盖谢发帖云执笔恻感今至执字止涛帖云风雨所劝云云今至风字止却移笔恻感三字在涛帖之后移雨所劝以下十九字在发帖之后又第六卷右军字先后失次尤甚朱文公讥其有中分一字半居前行之底半居后行之颠极为可笑如黄鲁直评释二卷内郄愔书第三帖当字两分是也帖字屡经临摹固已失真如淳化等帖有刘次庄石苍舒释文虽或未尽加以陈去非黄长睿施武子等更迭考辩十得八九若潭帖乃悉颠倒而错乱之几成异域神呪矣潭帖之别则有刘丞相私第本长沙碑匠新刻本三山木本蜀本庐陵萧氏本等类甚多戏鱼即临江帖也元祐间刘次庄以家蔵淳化阁帖十卷摹刻于戏鱼堂除去题而増释文庆元中四川总领权安节又重摹刻于利州黔江者黔人秦世章常以里中子弟不能书其将兵于长沙买石摹刻僧寳月古法帖十卷寳月慧照也谋舟载入黔中壁之黔江之绍圣院后题云长沙汤正臣重模鼎帖板本较诸帖增益最多澧阳石刻防失仅存者右军数帖而已又有淳熈修内司帖北方印成本乌镇张氏福清李氏本若此之类大抵皆法帖一再之翻模殊失笔意无足观也】汪季路之辨审矣【季路名逵衢州人父应辰字圣锡年十八南渡初廷对第一俱官至端明殿学士时称为大小端明郑囘溪娶大端明玉山之女其子肯亭复为小端明婿汪氏建集古堂蔵竒书秘迹金石遗文二千卷玉山多为防尾朱元晦尝题其防后曰事有实迹语无浮辞有徳者之言盖如此后学所当取法也季路着淳化阁帖辨记其十卷板刻行数极为详备末云其本乃木刻计一百八十四板二千二百八十七行后木板多行差其逐叚以一二三四刻于旁或刻人名或有银锭印痕则是木裂其墨乃李廷珪墨黒甚如漆其字精明而丰腴比诸刻为肥刘潜夫曰近人多不识阁帖某家寳蔵某本或用髙价得某本皆非真真者字画丰秾有神彩如潭绛则太瘦临江则太媚又用李廷珪墨印造凡淳化间所赐御书喻言等帖皆用此墨不可以伪予始得汪端明季路所记阁帖行数恨无真帖参校晚使江左忽有示此帖十卷昔李玮驸马故物也后有朱印云李玮图籍上赐家传子孙有徳保无穷年十卷之末皆有此印用二千楮得之其秋被召为少蓬始呼匠装饰大尤伯晦见之曰寳物也昔山谷尝叹无钱致一本时币重物轻一可当十彼时已值百千今安得不愈贵重然真帖可辨者有数条墨色一也他本刋卷数在上板数在下惟此本卷数板数字皆相聨属二也他本行数字比帖字小而痩此本行数字比帖中字皆大而浓三也余所得江东本每板皆全纸无接黏处一部十卷无一板不与汪氏所记合乃知昔人装背之际宁使每板行数或多或寡而不肯剪裁凑合者欲存旧帖之真面目四也】曰荣咨道二十万购夫子庙碑刘潜夫十余载求邕僧塔铭琛乎【问虞欧二碑唐武徳九年诏立隋故绍圣侯孔嗣哲子徳伦为褒圣侯重脩孔子庙虞世南撰文并书相王旦题额黄鲁直曰今世有好书癖者荣咨道尝以二十万钱买虞永兴孔子庙堂碑予初不信以问荣则果然后求观之乃是未劖去大周字时墨本与张福夷家碑其中阙字亦畧相类唯额书大周孔子庙堂之碑八字为异耳又碑末长安三年太歳癸卯金四月壬辰水朔八日己亥木书额相王旦也又云朝议郎行左豹衞为长史直凤阁钟绍京奉相王教搨勒碑额雍州万年县光宅镌字今福夷无大费虽无前后数十字非寳蔵是书之本意赵徳夫曰唐孔子庙堂碑虞世南撰武徳时建题云相王旦书额者盖旧碑无额武后时增之尔至文宗朝冯审为祭酒请琢去周字而唐史遂以此碑为武后时立者误也睿宗所书旧额云大周孔子庙堂之碑今世蔵书家得唐人所收旧本犹有存者化度寺故僧邕禅师舍利塔铭唐右庶子李百药制文率更令欧阳询书碑在洛阳刘潜夫名克庄宋兴化人家后村因以自号官至尚书諡文定其友人陈景升遗以欧书邕禅师塔铭阙后三行十年始为补足喜而作诗曰端平曽叹阙三行淳祐重来为补亡收拾一碑劳十载此生凡事不须忙】曰鸿都断石犹有存者其古刻之天球乎【见前注】黄初阙里记词翰尔雅其南金乎汉碑三百销蚀亡防何君阁道夏淳于碑可以全见古人面貌君谟隶纂其忧思深矣【黄初阙里记曹植文梁鹄书按魏志以黄初二年诏以议郎孔羡为宗圣侯令鲁郡修旧庙置史卒今以碑考之乃黄初元年又诏语时时亦异当以碑为正盖不惟词翰之妙又可以正史学之失惜乎碑刻之有限也何君阁道蜀郡太守何君阁道碑也汉光武中元二年刻此碑在蜀卭僰道中近出于世为东汉书之冠夏淳于碑汉建宁三年北海淳于长夏承碑也在今洛州宋元祐间因治河堤于土中得之刻画如新竒古浑厚郑回溪所谓体八分者蔡君谟尝以汉碑刻画完好者纂而为十四卷实虑古书之磨灭也】魏晋相承善学隶古莫如钟王自庾谢萧阮诸人神气浸殊体式未散歴隋而唐始有専门之学自此益分矣呜呼媮风并起其末造之孱【士山反】民乎豪杰之生不数其精神犹参错于元化之间乎【古者先秦之文也钟王首变新竒何谓善学古曰今之书犹古之书也后之人守钟王不变则其庶几矣惜乎唐之専门各相抵牾自为格体是以开后来之嵬籀文而上吾无间然斯邈作而趋简便魏晋而后复行今疑若古亦废殊不知其所损益者特制度文为之末尔若夫执笔之妙书道之元则钟王不能变乎蔡邕蔡邕不能变乎籀古今古虽殊其理则一故钟王虽变新竒而不失古意庾谢萧阮守法而法存欧虞褚薛窃法而法分降而为黄米诸公之放荡犹持法外之意周呉軰则慢法矣下而至于即之之徒怪诞百出书壊极矣夫书心画也有诸中必形诸外甚矣教学之不明也久矣人心之所养者不厚其发于外者从可知也是以立言之士不能无媮风孱民之叹然中间赖有作者如张顔李蔡数公愤然独悟一洗敝习斡囘古意而续书之脉安知后来不有张顔軰间出此所谓豪杰并起相知于异世之下齺然若合符节此精神所以参错于元化之间也庾谢萧阮诸人谓庾亮庾翼庾氷庾凖谢安谢万谢灵运萧思话萧子云阮硏等也并南朝人又若晋之诸贤宋之羊薄孔张齐王僧防梁陶宏景陈顾野王軰能书者多不可胜举在学者精求当自知之】书不尽言言不尽意孔氏遗迹阳冰独神防之鲁公之书懐素喜而有得似不在语言文字之苴【粗同○按苴无粗音亦不作粗字解注似误】乎诸子之穷髙极微长于词说知本者厌其言【求于书不若得于言得于言不若防于意若二子可谓能以意防于语言文字之外也徒支离于词说则末矣吾未见其髙且微也】或问衍极曰极者中之至也曷为而作也曰吾惧夫学者之不至也【谓极为中之至何也言至中则可以为极天有天之极屋有屋之极皆指其至中而言之若夫学者之用中则当知不偏不倚无过不及之义子曰中庸之为徳也其至矣乎民鲜久矣衍极之为书亦以其鲜久而作也呜呼书道其至矣乎君子无所不用其极况书道乎】
　　右衍极五篇莆田郑枃所作也极者理之至也凡天下之小数末艺莫不有至理在焉况其大者乎孔安国曰伏羲氏始画八卦造书契是八卦与六书同出皆圣人所以效法天地而昭人文也世之言书者蔑焉不知至理之所在此衍极所繇作也是书自古文籀隶以极书法之变靡不论著辞严义宻读者难之于是详防下方使人考辞以得义而知书之为用大矣至治壬戌冬十有一月庚申郡人刘有定识





　　学书次第之图
　　【大楷】　中兴颂　东方朔碑
　　万安桥记【八岁至十岁】
　　【中楷】　九成宫铭　虞恭公碑
　　姚恭公墓志
　　遗教经【十一岁至十三岁】
　　【小楷】　宣示表
　　戎路表　乐毅论
　　力命表　曹娥碑【十四岁至十六岁】


　　献之帖【十九岁二十岁】
　　【草书】　急就章【二十一岁】右军帖【二十一岁至二十四岁】
　　旭素帖【二十五岁】
　　【书】　琅邪题【十三岁】　峄山碑【十五岁】　泰山碑
　　张有书
　　周伯琦书
　　蒋冕书
　　【古】　石鼔文
　　钟鼎千文
　　【八分】　泰山碑铭　景君碑
　　鸿都石经【二十五岁】费凤碑阴
　　此图所限年岁为中人设耳若天资髙者十年功可了众体







<子部,艺术类,书画之属,衍极,卷下>
<子部,艺术类,书画之属,衍极,卷下>

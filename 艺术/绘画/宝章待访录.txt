　　钦定四库全书　　　　　子部八
　　提要
　　宝章待访録　　　　　艺术类一【书画之属臣】等谨案宝章待访録一卷宋米芾撰皆纪同时士大夫所藏晋唐墨迹成于元祐元年丙寅书録解题作寳墨待访録二卷与此互异疑陈振孙误也自序谓太宗混一伪邦图书皆聚而士民之间尚或藏者惧久废故作此以俟访分目睹的闻二类目暏者王羲之雪晴帖以下凡五十四条内张芝王翼二帖注云非真盖与张直清所藏他帖连类全载之的闻者唐僧怀素自序以下凡二十九条大概与所撰书史相出入然书史详而此较畧中如王右军来戏帖此书谓丁氏以一万质于郓州梁子志处而书史则谓质于其邻大姓贾氏得二十千今十五年犹在贾氏又怀素三帖此书谓见于安师文家而书史则谓元祐戊辰安公携至留吾家月余今归章公惇云云騐其嵗月皆当在此书既成之后知书史晚出故视此更为详备也然其间如晋谢奕谢安桓温三帖书史祗载窦审定印而此书又载有钟绍京书印陈僧智永归田赋跋书史作开成某年而此书实作开成五年亦有可以互相考证者今故并着于録备订焉
　　海岳名言　　　　　　艺术类一【书画之属臣】等谨案海岳名言一卷宋米芾撰皆其平日论书之语于古人多所讥贬如谓欧栁为丑怪恶札之祖徐浩肥俗更无骨气薛稷大字用笔如蒸饼顔鲁公真字便入俗品皆深致不满其所纪对徽宗之语于蔡襄沈辽黄庭坚苏轼蔡京蔡卞尢极意诋诃史称芾翰墨得王献之笔意而书中于子敬书顾不置议论但云吾书取诸长处总而成之人见之不知以何为祖殆亦不免放诞矜之习然其心得既深所言运笔布格之法实能脱落蹊径独凑单防为书家之圭臬信临池者所宜探索也其书原载入左圭百川学海中篇页太少今以类相从附诸书寳章待访録之末都为一帙焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　寳章待访録
　　宋　米芾　撰
　　汉河间献王购书必録古简梁武元隋唐文帝金题玉躞锦质绣章破纸断麻取而华国天寳以后或进书得官亦知上笃好本朝太宗混一伪邦国书皆聚然士民之间尚或藏者既非寳鉴皆以世传闻见浸多惧乆废忘因作寳章待访録以俟访圗书使焉元祐丙寅八月九日
　　目覩
　　晋右军王羲之书雪晴帖
　　右真迹在承务郎呉郡苏激处集贤校理舜钦子也帖尾有古跋君倩字及褚氏字印
　　陈僧智永真草书归田赋
　　右真迹在襄阳魏泰处故南昌人装题曰虞世南白麻纸有古跋曰开成五年白马寺临一过潭记某官潭泰游湖外防行赏跋累日
　　唐率更令欧阳询书卫灵公天寒凿池帖
　　右真迹麻纸在魏泰处
　　唐彭王傅徐浩书张九龄司徒告
　　右真迹用一尺髙绢书多渇笔词云正大厦者柱石之力匡帝业者辅相之功生则保其雄名没犹称其盛德今在其孙曲江人岭南县令张仲容处某官于桂林借留半月仍以纸覆裹欲为重背仲容惜其印缝古纸不许九龄神道碑亦浩书
　　唐中书令褚遂良枯木赋
　　右唐粉蜡纸搨书也在承议合肥魏伦处収以为真迹魏氏刻石某官杭过润借观于甘露寺
　　唐太师顔真卿书送辛子序
　　右真迹楮纸书在寳文阁学士谢景温处前后为好事者以笔描二大印其文乱仍书铉字其中幸不合缝鉴非铉笔甚累墨寳某佐寳文于潭屡经赏阅
　　陈僧智永千文
　　右唐粉蜡纸搨书有古跋云契阔艰难不敢失坠信好事也在前国子监直讲杨褒处得于外舅王安国某元丰五年过金陵见之内二真字双钩填者然人犹未信为搨焉
　　陈僧智永千文
　　右楮纸书唐人临写在宣德郎陈幵处恭公侄作梵夹册虽非真迹秀润圎活逼真今已罕得某尝三阅
　　智永千文半卷
　　右黄麻纸唐人临书在刑部尚书丹阳苏颂处
　　王右军兰亭燕集序
　　右唐粉蜡纸双钩摹本在苏激处精神笔力毫髪毕备下真迹一等此系冯承素辈搨赐大臣者舜钦父集贤校理耆购于蜀僧元霭某与激友善毎过公必一出遂亲为背饰
　　唐太师顔真卿乞米帖
　　右真迹楮纸在朝请苏澥处度支中舜元子也得于闗中安氏士人多有临榻本此卷古玉轴缝有舜元字印范仲淹而下题跋某尝十余阅
　　唐率府长史张旭四帖
　　右真迹在杭州陆氏大姓也旧有五第一秋深第二前发第三汝官第四昨日第五承须今所存四帖汝官后有一古印文记不可辨昨日承须襞纸也陆氏子素从奉议闗景仁学因借橅三大帖余丱见石本于镇戎军及冠官桂林朝奉大夫闗为使者语及始知石在闗氏二十五官潭通判邠州以石本见寄三十五官杭而景仁为钱塘令陆氏子登进士第者来谒与闗谢而阅之既见真迹独失秋深一帖诘之良久颦蹙而言嘉祐中太守沈文通借观拆留不还自此复借出因亦不复借阅遣工橅得之即归诘遘弟遬时为郡从事乃言在其侄延嗣处后复得阅今归余家
　　王右军来帖
　　右麻纸六朝人所临写旁注小真字数枚复以雌黄覆之在苏州故相丁谓孙景处后以一万质于郓州梁子志处故相梁适孙也又有唐双钩橅帖亦在丁景处某皆有题跋
　　韩择木八分
　　右真迹楮纸在丁景处第二行书官位以大字改为中字
　　唐太师顔鲁公书名两字
　　右真迹书岭南刺史绫告在朝奉郎临江许彦先处
　　唐辩才弟子草书千文
　　右黄麻书在龙圗阁直学士呉郡滕元发处滕以为智永书某阅其前空两才字全不书固以疑之后复空永字遂定为辩才弟子所书故特阙其祖师二名耳
　　唐虞世南枕卧帖
　　右双钩唐模本在朝奉大夫钱塘闗处上有褚氏圗书印闗尝谓某曰昔越州一寺修佛殿于梁栋内龛藏一凾古橅数十本所可记者王右军十七帖世南枕卧帖十鬬九帖褚遂良奉书寜帖上皆有褚氏圗书字印致功精絶毫髪干浓毕备闗与僧善购得枕卧十鬬九书寜三帖
　　唐秘书少监虞世南积时帖
　　右古双钩摹本在承议郎洛阳李熈处翰林学士维之孙亦缝有褚氏印某借橅石
　　唐僧髙闲草书千文
　　右楮纸真迹在承议郎李熈处
　　唐礼部尚书沈传师书道林诗
　　右在潭州道林寺四絶堂以杉板薄略布粉不盖纹故嵗乆不脱裴休书杜甫诗只存一甫字某尝为杜板行以纪其事沈牌某官潭借留书斋半嵗榻得之石本为抚石僧希白务于劲快多改落笔端直无复缥眇荣囘飞动之势
　　唐太子率更令欧阳询书荀氏汉书节
　　右楮册小楷在潭州南楚门胡氏淳处
　　唐欧阳询书道林之寺牌
　　右在潭州道林之寺力险劲勾勒而成有刻板本又江南庐山多裴休题寺塔诸额虽乏笔力皆种种可爱
　　羲之千文
　　右楮纸书字笔力圎熟在宣州观察支使王仲诜处故相珪之侄谬题贺知章书四字于韵字下非也
　　顔鲁公顿首夫人
　　右真迹楮纸破烂过半在驸马都尉王晋卿家
　　孙过庭草书千文
　　右真迹黄麻纸书缝书有梁秀収阅字印王氏圗书四字随圏四转其异制也在如上
　　懐素诗一首
　　右真迹绢书在王晋卿第
　　张长史虎儿等三帖
　　右楮纸真迹同上
　　晋武帝王浑王戎王衍郗愔陆统桓温陆云谢安谢万等十四帖
　　右真迹在驸马都尉李公炤第武帝王戎书字有篆籕气象竒古墨色如漆纸皆磨破上有开元二字小印太平公主胡书印美哉不可得而加矣世之竒书也王涯永存珍秘印殷浩之印梁秀収阅古书记字印内郗愔一帖即阁本法帖所録者昔使王着取溥家书与阁下书杂模模此卷中独取愔两行余在所弃哀哉谢安慰问帖字清古在二王之上宜乎批子敬帖尾也
　　晋谢奕谢安桓温三帖
　　右真迹麻纸书在李公炤家上有钟绍京书印窦蒙审定字印印谢安一帖为后人恐墨淡得用深墨填过使人惋怛与前卷并有绢帖书爵号自为名笔
　　黄素黄庭经
　　右同上字札古无褚薛体殆六朝人所作缝有钟绍京印后有陶谷汉时跋云此换鵞经也甲戌九月十一日百计取得此书详观诚无唐盛时是铦锋笔行书虽恐非右军诚尔界行有钟绍京书印二字小印卷末真写胎仙二字用陈氏圗书印印之又有钱氏忠孝之家印纸跋云山隂道士刘君以羣鵞献右军乞书黄庭经此是也逸少真书此经与乐毅论太史箴告誓文累表也兰亭洛神赋皆行书其他并草书也草十行敌行书一字行书十行敌真书一字耳又续题云此乃明州刺史李桭景福中罢任过浚郊遗光禄朱卿朱卿名友文即梁祖之子后封慱王王薨予获于旧邸时贞明庚辰秋也晋都梁因重背之中书舎人陶谷记是日降麻以京兆安彦威兼副都统米某跋云印小字乃唐越公钟绍京印也此书在李太师第固是甲观
　　顔鲁公郭定襄争坐位第一帖
　　右楮纸真迹用先丰县先天广德中牒起草秃笔字字意相连属飞动诡形异状得于外也世之顔行第一书也缝有顔氏守一圗书字印在宣教安师文处长安大姓也为解盐池勾当官防入京欲背予得见之安自云季明文鹿脯帖在其家
　　晋王右军稚恭进镇帖
　　右麻纸书迹后有太常卿萧祐题跋在前著作郎王仲修处
　　晋王羲之官奴帖
　　右双钩麻纸本亦在王仲修处
　　唐张右史季明贺八清鉴等帖
　　右楮纸真迹笔法劲古不类他书世间季明第一书也在承议郎苏液处世多刻石
　　懐素千文
　　右绢书真迹在苏液处沈遘刻板本是也
　　懐素书任华草书歌
　　右真迹两幅绢书字法清逸歌辞竒伟在驸马都尉王晋卿第尚方有三幅乃其后幅适完尝请出第观复归尚方
　　李邕多热要葛粉帖
　　右白麻纸真迹上有唐氏杂迹字印陈氏圗书字印勾德元圗书记字印紫微舎人石扬休物今在其孙前宿州支使夷庚处前一帖与光八郎谢惠鹿帖真迹余过甬上于夷庚处购得之
　　懐素草书祝融髙座帖
　　右绢书两行此字入神石紫微尝刻石有六行今不见前四行问夷庚云在王洙参政家此亦为其子弟购去矣
　　陈贤草书帖
　　右六七纸字竒逸难辨如日本书上亦有唐氏杂迹字印在驸马都尉李公炤家
　　顔真卿祭叔濠州使君文
　　右真迹楮纸书改抹多在长安安氏子师文防至京
　　顔真卿踈拙帖
　　右麻纸书真字清劲秀发亦与李大夫时顔责硖州别驾此顔第一帖也
　　懐素三帖
　　右绢帖云贫道胷中如刀刺第二帖见顔公第三帖律公发懐素不与世之第一帖也亦见于师文
　　懐素自序
　　右在湖北运判承议郎苏泌处前一帖破碎不存其父舜钦补之
　　庾翼帖全幅上有窦审定印
　　张芝王翼二帖非真
　　虞世南汝南公主墓志
　　欧阳询碧牋四帖草圣
　　顔真卿与李大夫奏事张溆二帖
　　懐素草书三幅杨凝式书三帖
　　皇象急就唐橅竒絶
　　右在故相张公齐贤孙名直清字汝钦处今为楚州山阳主簿
　　王右军桓温破羗帖有开元印唐懐充跋
　　右笔法入神竒絶帖与王仲脩学士家稚恭帖同是神物有开元印懐充跋在苏澄道渊之子之纯处今为歙州判官
　　王献之送梨帖有黎氏印连栁公权跋王右军言叙帖两行有贞观半印徐僧权字
　　右在左藏库副使刘季孙处据栁公权跋于唐太宗书前杂出献之书乃将其父书却黏于献之帖后云又一帖栁误以父为子矣况不知书者乎
　　李邕四帖内一幅碧牋有唐氏杂迹印勾德元圗书记印陈氏圗书印与石夷庚所藏多热帖同
　　右在章子厚家
　　王右军笔阵圗前有自写真纸紧薄如金叶索索有声右同上章公自云借于赵竦今为蔡河拨发
　　王右军纸妙笔精帖有贞观印王大令日寒帖有唐氏杂迹印
　　右故相王曽家物在其孙景融处后为前龙圗待制沈括存中取之古跋右军作羊欣大令作薄绍之仍将大厯嵗跋刮去数字填为薛邕记之而故相薛居正题曰和傅遗余此盖和凝为薛氏故物归居正耳唐太宗雅不喜子敬书故时人以他名名之以应募所谓绍之书曰乃于耳字不刮去及不次献之顿首字犹在一分许可识大厯所跋既不能辨复为不鉴之人所収遂使至寳永失其真吁可痛也
　　的闻
　　唐僧懐素自序
　　右在朝奉苏液处杭州沈氏尝刻板本泌激皆舜钦子苏氏自参知政事易简之子耆耆子舜钦钦之子激四世好事有精鉴亦张彦逺之比已上三事并激云见之
　　洪元眘集右军越州两碑
　　右真迹在越州僧正子文处尝通许借未果
　　褚遂良书黄庭经
　　右闻緑绫所书丁谓孙倩处质在无民家士多因邑官借出
　　王右军书家谱
　　右在山隂县王氏家越州教授王涣之以书扺某具言有此书
　　虞世南书经
　　右同上在越州上虞
　　晋中令王献之已复此莭帖
　　右在朝请大夫新昌石元之家闗景仁屡见之尝橅石某见两本字札精妙
　　虞世南书汝南公主铭起草
　　右在通直洛阳王防处见橅本给事中举元子云真迹在洛阳好事家有古跋
　　欧阳询四帖
　　右同上
　　顔鲁公书韵海
　　右闻大书朱字鲁公书小字他人作苏驹云在其父刑部尚书处
　　栁公权书栁尊师墓志
　　右真迹在钱塘唐坰处
　　张长史千文三帖
　　右同上模石乃李师中也洛阳人
　　欧阳询鄱阳帖
　　右同上模石在灵隐寺
　　褚遂良临王右军二帖
　　右同上并坰自云未肯轻出
　　老子西升经褚遂良书阎立本画
　　右在观文殿学士洛阳冯京处
　　晋王浑真草帖晋张翼帖宋阮研帖宋萧思话表文帝批答
　　右在驸马都尉李玮处某并见石本后见李云在髙桥杨氏未获见
　　顔真卿寒食帖
　　右绫纸书在中书舍人钱勰处世多石本
　　王右军玉润帖
　　右苏州教授闾丘吁云在承议建安王寔处有古跋令装书人背乆不还及剪却半跋皆唐名公也付理不可得匠人愿陪四十千即知其窃真得金已多
　　兰亭橅本
　　右正议大夫章惇跋苏激所収兰亭云此与吾家所収同
　　褚遂良奉书寜帖
　　右见闗某见石本
　　晋葛飞白天台字
　　右见石本真迹闻在台州
　　唐东宫长史陆柬之书十八学士賛
　　右西京留台王瓘云在舎弟珪处
　　唐髙闲书令狐楚诗
　　右真迹在户部尚书康季常家某见石本在湖州
　　欧阳询二帖
　　右在朝议大夫晁端彦处其本与苏州进士周沔
　　懐素书萧常侍日下三帖
　　右同上
　　宋羊欣宋翼二帖并楮令模兰亭
　　右见中书舎人苏轼云在故相王随之孙景昌处橅石在湖州墨妙亭屡见石本今在沈存中括家
　　栁公权紫丝靸兰亭诗二帖
　　右待制王广渊橅石跋云龙圗大谏李公帅府暇日出书请橅石李师中也洛阳人
　　张长史全本千文
　　右见临淮令曽孝蕴云在京师谢氏亦寳文逺公族也
　　顔鲁公帖一轴五幅
　　右见湖州廵检供奉官石裔驸马之孙云在其兄处
　　王子敬帖
　　右宣义王硕云其父所収未得将出







　　寳章待访録

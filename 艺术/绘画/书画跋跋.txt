　　钦定四库全书　　　　　子部八
　　书画跋跋　　　　　　　艺术类一【书画之属】提要
　　臣等谨案书画跋跋三卷续三卷明孙鑛撰鑛字文融号月峯余姚人万厯甲戌进士官至南京兵部尚书諡文简是书名书画跋跋者王世贞先有书画跋鑛又跋其所跋故重文见义也明以来未有刋本仅有钞本在仁和毛先舒家后归其邑人赵殿成殿成为孙氏之壻故鑛六世孙宗溥宗濓又从殿成得之乾隆庚申始刋版印行任兰枝为之序初宗溥等以鑛书本因世贞之书而作如不载世贞原跋则鑛之所云有不知为何语者乃取世贞诸跋散附于各题之下其明人书札可与鑛语叅证及为鑛语所縁起者亦附载焉凡墨迹一卷碑刻一卷画一卷续亦如之惟续跋碑刻作墨刻盖偶尔驳文非宏防所在也詹氏小辨曰王元美虽不以字名顾吴中诸家惟元美一人知法古人又书史防要曰王世贞书学虽非当家而议论翩翩笔法古雅涌幢小品之论亦然盖拙于挥毫而工于别古者也鑛以制义名一时亦不以书画然所论则时有精理与世贞长短正合合二家之论并存之亦赏鉴家所当取证者矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　书画跋跋序
　　字画之兴兆于河洛古者庖羲氏始造卦象时未有书但布画成体或以为所画乃古书之文或以为画即画之所祖及史皇所书爰有象形徐锴注说文称画即六书象形之一端其实异事而同理盖六艺之支流百技之荣华者也自周汉代降以之成名者既多英人学士往往施诸评议加之缀集自晋迄明其书或多至数十百部其最着且传者卫恒之四体鲍照之铭张旭之十二笔意与夫庾肩吾之品栁尚书之诀李后主之笔法及夫袁昻梁武帝陶隠居之评尉迟郎中之賛与书苑书防书録书画史画录图书见闻录厯代名画记及近世书画舫铁网瑚图绘寳鉴丹青志人间录之属好竒雅嗜之士皆可以游意而骋目焉予尝观明王氏所稡刻书画诸篇喜其采拾多而见闻广非独论书画也其间往往多逸事足资异闻博识然又未尝不怪其择之不精若笔阵图则以为右军永字八法则以为欧阳行本画山水诀则以为关仝右丞此盖后世伪俗之所托又如孝源评画略无短长御史赚书等于俳说既不区夫谗雁亦滥列乎镌缇是故业无论其重轻学无分乎钜细非摭捃博综为难而核审精辨之为足尚也是书画谱如干者为明宗伯尚书余姚孙文简公所订辑公仕明神宗时以文章着清望自诗书礼诸经与夫三史晋书文选皆有评论斯编以学问之余更起而争胜于广川画跋东观余论海岳书史之间以相与上下前辈风流文彩之盛殆可想已公六世孙翰林君宗溥方官于京师将谋刻之宗溥予门人也故谒焉而属为之序乾隆庚申仲春上浣后学任兰枝题





　　书画跋跋凡例
　　一先大司马于从政之暇著述甚勤有名世述三卷人杰编三卷后越絶十卷书画跋跋四卷居业初编次编余编十二卷防心案晶盘雪里居乐事共三卷铨曹东省经略南枢俱有奏议共二十卷其他马班异同太史直笔周人舆古文四体等书莫能殚述縁家世籍余姚迁杭以来卷帙散失是编始得钞本错讹极多后复从家姊壻赵意林信处得此本矜慎之私不敢自秘用公当世
　　一是书为跋王大司冦弇州先生书画跋而作也原本签题弇州书画跋似为王氏之跋而于先大司马附跋之义未明爰仍书画跋跋之名余俱未敢妄有增易
　　一集内间有一二条系跋司冦之弟奉常敬美先生之跋者其为王氏之跋则一也故以王氏跋槩之
　　一集内辑注谨因先大司马有此遗编而弇州山人四部稿内又皆有可徴引爰述旧闻稍晰疑义未尝一叅论例因不复加以谨按名目
　　一本跋文义自明不必更载王氏跋语者于题下止系王氏跋以明相因之义有必叅王氏跋互看而始明者于王氏跋下加○节录之或全録之
　　一弇州先生好古敏求考覈精密有一题而载一跋者亦有一题而载三四跋者傥可不必繁引止徴一跋而先司马错综诸跋而防以已意则于○下别冠以次跋三跋名目互证之
　　一注释例宜附载本句之下第有止摘一二语颇不足以发明本句者必连及之又病于沓拖故酌从纲举目张之例而冠之于前
　　一徴引王氏跋语之外有必并载前人书札而语意始明者谨于标题上加○别白之
　　一弇州先生才识宏卓于书画跋尤澜翻不竭即一跋亦往往累幅未已注释仅取其可互相明焉而已其不尽者空一字再述更端
　　一前代书画法帖悉萃天地菁英而流转人间要不得比诸烟云过眼鸿爪雪泥故于授受流传之际虽王氏跋语无关本文者亦互载以为赏鉴收藏者之一助
　　一是本为毛稚黄先生所藏后系一跋今并附刻不敢忘所自也第辗转传抄焉保无豕鱼亥鲁之谬【溥】等虽敬谨校讐付诸梓人未能自信亦借是广为就正云尔







　　钦定四库全书
　　书画跋跋卷一
　　明　孙鑛　撰
　　墨迹
　　钟太傅荐季直表【王氏跋二○首跋云荐季直表后出由分湖陆归荡口华复为之刻石以传○好事者意此神品无上法书不应歴唐宋间寥寥乃尔○次跋云攷陈寿志繇本为魏相国封东武亭侯坐法以侯免文帝即王位为大理即帝位为廷尉进封崇高乡侯迁太尉而不言作司徒○若上米芾印则宋人之蛇足也芾恒云生平不见汉魏书故宝晋齐防以晋始】
　　太傅此表正与兰亭絶相似皆是已退笔于草草不经意处生趣但兰亭长此匾兰亭瘦此肥兰亭今此古然兰亭以骨为肉此以肉为骨兰亭规矩在放纵中此放纵在规矩中其相反处笔意亦正相合也第考诸跋中来厯即始于陆行直以前不着所自好事者疑寥寥唐宋间亦是见知律然笔法自妙不应以耳闻疑目见若以年衔为驳则史传所记主在大政迹不谬区区履歴非所经意且此等处极易错不足为据伪作者摭史事妆饰固不难耳季直事陈寿志不载书法创出事创出正可定为真也米颠阅书白首无魏遗墨语见书史米芾印果似蛇足然安知非作书史后得覩此不及増入又安知非以宝晋故妬魏迹如刘泾不信世有晋帖耶若贞观淳化宣和大观四印则的为伪作无疑且陆跋止称有河东薛绍彭印章则此外诸印皆至正以后所増耳蛇足又岂独一颠哉司冦公得此卷后即出抚郧阳余不及乞观至今为恨今诸子中不知阿谁收得异日尚圗毕此心愿也
　　右军三帖【王氏跋一○余前得先右军大热此月二帖于昆山顾氏乃黄琳美之家物转入陆太宰全卿顾氏其外孙也○后得淡闷干呕帖于慧山谈氏印识题跋甚众】
　　大热帖有二本一在阁帖第七卷云足下尚停数日半百余里瞻望不得一见卿此何可言足下疾苦晴便大热小船中至不易可得过夏不甚忧卿还具示问黄长睿释如此刘次庄阙小字不释船字释作恒临江二王帖释作比恒又云里字上稍短释作生字者非比恒小船俱未当未见阁帖真本不敢臆防今騐顾氏所摹阁帖恒字是无可疑小字右带笔自中画左贯过右中画上有横转画殆类所字第作所恒文义不属一在阁帖第八卷便大热足下晩可耳甚患此热力不具王羲之上不知司冦所得是何帖淡闷干呕帖亦在第八卷足下各如常昨还殊顿胸中淡闷干呕转剧食不可强病高难下治乃甚忧之力不具王羲之杨用修谓淡即痰干即干古字从便耳良是剧字刘释作乱非此月帖阁帖无之元章书史待访録俱不载不知作何语跋疑是南宫临本想其笔势流动或亦可玩淡闷帖据鉴定为唐人临本此所谓下真迹一等亦是竒宝第恐是后阁帖上临出耳大热帖果系真迹真天地间神物足与季直表抗衡安从得乞暂玩古人于笔法或观舞剑或见蛇鬬皆云有悟入然岂如覩真迹之为快哉
　　虞永兴汝南公主志铭草【王氏跋一○此吾乡陆太宰完所藏也而李文正东阳为识其后且云太宰见此本三十年往来于怀其弟长卿始购得之以为快然余攷米襄阳书史云先于洛阳王防见摹本后十年真迹在故相张公孙直清处○有名几元者题○又宣和书谱已入秘殿而前后衔题寳识今皆无之此岂王防本○此书虽妙极戈法而不无襄阳结搆或即米所临未可知也】
　　此无锡华氏物也华礼部起龙殁后数月唐元卿忽谓余曰元谷家汝南志草今又为凤洲公有矣若甚懊不得意然书史云此幅文但至半而止行下有空白纸犹空十一字此盖卒日犹未言葬阙文尚多安得便言赫赫高门不当后幅却与前幅不相连属也然此盖草稿赫赫高门正是铭文发端语葬日等不必属草只可临期填入故径接赫赫去耳几元题是咸通二年唐懿宗年号也崔十八绰曰此去获见汝南帖亦何减于升第耶顿令人土苴人爵内小字注不知注在何行旁今既无此小注其后行下犹有十一字空白否空白止十一字则后无余纸御题宝识应即侵入行内何由割去然则司寇所得多系米临本不亦王防本防非真迹明矣凡御宝等但有添入者鲜有割去者惟贞观淳化所收防出民间或割去以应募自遭靖康乱后无此忌矣且未入南宋御府复何为讳褾识耶惟不増褾识或犹是王米二本不至作螟蛉耳孙耳余初闻元卿语时曽举书史米临张直清本对今跋中亦及之人所见固不相逺第果系米临本必当并入小字注不应遗却若王氏本有无则或未可知耳
　　褚河南哀册文【王氏跋二○首跋云右故相国河南公褚登善书唐文皇哀册文得之吴江史氏家盖九百年而纸素完好墨色烂然刺眼真神物也○次跋云余所得此帖有于瓌绍彭题识及诸名贤私印甚伙至于绍兴御记及敷文鉴赏防不若詹本之少据○詹本世不复着○一钩一捺有千钧之力虽外拓取姿而中擫有法】
　　余甲戌嵗与敬美同在礼部间论书法敬美曰若覩家兄所藏哀册文天下无墨迹矣余曰安得乞一覩敬美许之后因循未果米元章未见此帖然相传俱云学褚最久余尝见其跋褚摹兰亭真迹笔法与此絶相似海岳名言云吾书小字行书有如大字惟家藏真迹跋尾间或有之不以与求书者心既好之随手落笔皆得自然备具古雅又云褚遂良小字如大字以此騐之益信莫廷韩初入燕日沈伯英谓余曰云卿尔来方学哀册文是时莫尚名是龙字云卿也笔意颇亦近之然米得态莫得姿先是余曽得石本于姑苏当时亦絶爱之后鳯洲公家亦有石本华起龙寄一帙来觉不如旧购者询之敬美云即此石买时并买石耳然细较印文行欵俱错原是两石耳旧刻顾元庆跋谓唐中丞应徳先生云在义兴堵氏今司冦乃谓得于吴江史氏岂由堵转入史耶此书妙处在笔势飞动钩捺有力第位置间尚不甚满人意不耐着眼看谓此能摆脱欧虞拘束固自一说第宣示黄庭其位置不方整然细玩之安揷自有法妙意涌勃盖巧运规外此帖则生硬防画似尚不受令米莫病亦然
　　懐素千文【王氏跋二○首跋云藏真此卷欧阳文忠公家物后有跋语与集古金石录所载同内缺百四十一字文征仲太史手补之亦仅虎贲之似耳】
　　此帖在文忠公家又已见集古録不知米颠何由未见陜刻今盛行世跋语不言字画同应别是一本素师虽有铁腕力然不脱缁流气笔法亦太近今周公瑕谓不让哀册文恐未然河南游夏比肩师则苏张辈耳无但品格殊地位亦悬絶
　　宗室家怀素千文【王氏跋一○余家有怀素于文真迹仅九百字○今得豫章宗侯所藏绢素千文阅之圆熟丰美又自具一种姿态】
　　素师千文今世存者尚多想其在日所书固不少然其笔法秪是狂劲故易伪作以乏酝借耳此帖据跋似亦疑其伪然伪亦有佳有不佳杨二山太宰雅好书画每向飞凫人曰有假者持来我买真迹价重我不能买然往往亦得佳者
　　顔鲁公送裴将军诗【王氏跋二○首跋云右顔鲁公送裴将军诗多感慨踔厉是公合作语而不见集中锡山安国续刻之故应是安氏物也书兼正行体有若篆籀者○裴将军当是裴旻旻剑舞与张长史书吴道子画为开元第一】
　　长史笔法原自剑舞来鲁公受法长史复遇善剑将军宜其雄强劲逸也
　　柳诚悬书兰亭诗文【王氏跋二○首跋云余从顾氏所骤见之怳然若未识久看愈妙因损一嵗俸获之仍为歌志于后○次跋云跋尾杨少师有书名乃不能佳宋适无书名乃致佳此不可晓也沧浪莆田海岳无垢及长睿校书皆宋之谙八法者皆有跋】
　　诚悬书力深此诗文率尔摘録若不甚留意而天趣溢出正与清臣坐位帖同法然彼犹饶姿此则纯仗铁腕败笔误笔处乃愈妙可见作字贵在无意涉意则拘以求防画外之趣寡矣中一二俗笔不足嗤惟间有丑怪处去恶道不逺玩者亦玩其趣可耳若效之恐遂成恶札张温甫陈白沙是其末流也余有此石本首标唐帖卷三不知前二卷为何帖亦不知何地所刻或云即司冦家石然小酉选帖不载尚属可疑兰亭诗文本多此但裁取佳句实借诚悬笔迹以传余弃者遂不传考法书要録右军五言五首其一曰纒利害未若任所遇逍遥良辰防起处似缺数句其二曰三春启羣品寄畅在所因仰眺望天际俯盘縁水滨寥朗无厓观寓目理自陈大矣造化功万殊莫不均羣籁虽参差适我无非亲首句五字草诚悬録此篇删起二句縁作渌厓作崖目作物亲作新细味要录是诚悬误书耳今诗纪遂作碧天对渌水矣其三曰猗欤二三子莫非齐所记造真探元退涉世若过客前世非所期虚室自我宅逺想千载外何必谢曩昔相与无所与形骸自脱落自前字至宅字注其四曰鉴明去尘垢止则鄙恡生体之周未易三觞解天刑方寸无停止务伐将自平虽无丝与竹元泉有清声虽无啸与歌咏言有余馨取乐在一朝寄之齐千龄其五曰合散固有常修短定无始造新不暂停一往不再起于今为神竒信宿同尘滓谁能无忼慨散之在推理立言同不折河清非所俟中或稍有误字一及三四五诚悬俱不録冯汝言诗纪亦不收若非彦逺此録则世间无此诗矣周藩图内至标云羲之诗两篇成不知何人臆防弇州公最留意诗翰亦未深攷第据要録此五诗与兰亭序同作一帖当即接序后贞观时临兰亭者最多奈何独弃此诗可懊也想次篇五字草三篇前字至宅字注□□霏露结之状勃勃楮册间杂古墨迹【王氏跋一○前二纸智永一劄篇似临笔褚河南防简得之陆太宰所眉山兄弟二劄故当雁行襄阳邓文肃班彦功饶介之皆元人名书家翩翩可喜也】
　　永师临本不让陆平原拟古河南防简亦是未央宫瓦以苏米随杖履犹可邓班饶岂应阑入其间波斯船中恐无此等物
　　范忠宣公告身【王氏跋一○右尚书右仆射中书侍郎高平范忠宣公入相麻学士苏文忠公笔也】
　　中书行词门下审定尚书奉行今制犹如此内阁拟票六科看详六部议覆每日章疏送科部侍郎入科画本即以面上御批红字誊録于后某年某月某日于防极门奉圣防云云侍郎某押皆手细书若不画不押犹可封还不行也今则朔望一到科胥人代书侍郎惟佥押存故事耳科中且或以辞谢为敬礼矣忠宣公为相果能持平跋谓不得借此挽回世道仅足缓小人之怨老而祸寛恐未然使垂帘初诸大臣皆能持此心讵有绍圣以后之事哉第疑范公亦是微见隙动乃矫以持平耳嘉隆事亦然
　　宋先司諌公告身真迹【王氏跋一○右直秘阁知常州军州兼管内劝农事告身一通为世贞十五世祖】
　　司諌王公者名缙见宋名臣言行録别集第六卷是时台諌讽公同论张右相公不惟不从且上疏论刘光世等骄惰王徳忠勇郦琼辈潜谋有日方防秋之际张浚未可遽罢台谏遂劾公观望欲为后图以此出知温州云
　　范文正公手书伯夷颂【王氏跋一○元有平江路李总管者尝得之以归范氏之子孙一时诸公高其谊争为之诗歌题跋】
　　范文正公与尹舍人书【王氏跋一○范文正公与尹师鲁舍人二劄盖家人寒暄语耳而君臣父子之道备固不当以书家论也】
　　道服赞【王氏跋三】
　　文正非书家当行特亦非不能书者耳然视永叔固胜跋谓不作天章延庆风骨可谓善为辞道服赞今刻停云馆帖中
　　杂宋元墨迹【王氏跋一○杂宋元墨迹其后乃元人跋虎儿书耳】
　　此卷不知几人书乃独举米范蔡要之止忠恵一条佳耳
　　宋贤遗墨【王氏跋一】
　　司马诸公大率俱以人重米氏父子似不当置此中以品则非伦以书又恐不甘居此列耳既云贤汤进之宜黜去
　　苏沧浪真迹【王氏跋一○苏沧浪子美草书少陵漫兴八絶句而遗其一后不著名姓】
　　永叔尝云苏子美喜论用笔而书字不迨其所论玩苏书良然字非不佳却不得笔势此跋云劲在笔中似尚未中的
　　蔡苏黄米赵帖【王氏跋一○余得蔡忠恵安乐扶防二帖苏文忠久上人一帖黄文节眉州毕大事二帖于柘湖何良俊氏又得米海岳古诗于长洲张鳯翼氏提举帖于华亭张某氏最后得文忠送梅花帖赵文敏骑从帖于嘉禾盛氏弭节帖于吾州应元氏后先以善价购之】
　　此千狐粹腋雅相称似胜前穷波斯寳船第彼有鲁侯赝鼎秦玺损败角好古者应仍取彼
　　东坡书烟江叠嶂歌【王氏跋一○时万厯改元初秋宣城道中展此卷觉九派九子诸江各出所有来争胜也】
　　舟行烟江叠嶂间展此卷良是两重竒境第不知晋卿图亦在卷中否弇州公最慕长公亦甚重长公书奈何未购得所书赤壁两赋余曽于韩礼侍世能家见一本姿态秾郁而有飞动势是嘉兴项元汴家物元汴印识满纸然细玩亦是响搨本耳盖长公字肥用墨浓故摹者易为力
　　山谷杂帖【王氏跋一】
　　此跋谓此君每出语即若上水船后又跋谓殆类余近日伎俩两语皆谑然后语味较长鲁直最服膺东坡即醉墨倾欹半不可读亦当如张文潜搜索持去胡乃以増睡思目之不知此烛下眼花头书若何能醒人睡否
　　山谷浣花溪图引【王氏跋一○此卷山谷老人诗故夏太常家物燬于火中每行下辄缺一字太常子大理徳声补之亦佳卷尾有文宂吴公跋及手简要当有李文正篆首今亦脱落矣诗不着题亦缺名氏而考公集有之杜老浣花溪图引也○又云始公作草书眉山先生从傍赏叹不已钱穆父学士曰鲁直书故佳恨不见懐素自叙帖耳公意不谓耳最后见素书大愧悔以为不如逺甚愈刻意临池晚节自谓得长沙三昧】
　　余未见山谷狂草以其行书意度之谓横逸疎荡饶姿态良是第长沙故未得三昧此老复何从于彼偈下悟出
　　山谷太白长歌【王氏跋一○后二跋如萧海钓文明沈氏田启南皆治间名士也】
　　长沙是僧笔山谷是文人笔然僧是长沙短处文人是山谷长处
　　山谷老人此君轩诗【王氏跋一○吾家小只园竹万个中有轩三楹不施丹垩纯碧而已○陈子兼方伯为题署曰此君轩今年归自楚得山谷老人大书此君轩诗一卷云云异日乞公瑕双钩入石壁之轩为此君传神也】
　　余姊夫吕膳部通甫曽购得此卷是王太守龙川家物擘窠真书筋骨甚厉而不伤态真有箨龙坼石势第细看亦是双钩本后又购得一卷是临本而腕力弱蒋少叅汝才复有一本则愈草草矣司冦公所得岂其真迹耶安得并取较之
　　又一卷【王氏跋一○涪翁书此君轩第二诗是初得长沙法而以华阳真逸笔运能于穉中取老作法外具眼观可也】
　　前一卷真此卷草穉中取老此意尚未能解
　　山谷书墨竹赋【王氏跋一○此卷为刘克庄书墨竹赋尤是当家】
　　画竹法作书真善状黄体风度以写墨竹赋良是一合安得购与可竹冠于卷首
　　米南宫书后【王氏跋一○此卷为友人李子所藏○余爱玩之久乃以王履吉小楷南宫系其后而纪以嵗月李子嗜古而所藏时为人持去不甚惜此卷其善有之】
　　自崇宁大观上至晋几八百年至唐初亦可五百年而彼时墨迹犹多存淳化内府所藏姑不论据元章待访录晋帖三十余唐帖八十余其后续见者尚不尽载他元章所不见者恐亦尚多今去宋元祐崇宁不五百年而苏黄米真迹殊寥寥苏黄尚曽经焚毁米则无禁人言米元章自少至老笔未尝停有以纸饷之者不问多寡入手即书至尽而已而元章亦自言一日不书便觉思涩其遗迹留世者应最多乃今米迹犹难得不知何说余所见惟李银台伯玉有一卷昨风起西北古诗是真迹遒劲有神采然无古人沈着入木三分意又其笔意终与苏黄相近想时代使然此两帖余未之见跋云一纸奕奕有生气当与伯玉卷同后一纸据称不失褚河南悬腕法则应近沈着矣李子法书既为人持去不甚惜何縁得一借观之
　　翠微居士真迹【王氏跋一○道祖襄阳同时人与刘泾俱好收古书画翠微居士其号也】
　　跋称道祖书不作倾险浮急态想其为人亦然其不甚传或坐此
　　薛道祖兰亭二絶【王氏跋一○薛道祖手书禊帖是从真定武本临得者足称哲裔此帖文徴仲太史家藏入张伯起转以售余籖首有徴仲八分小字精絶及危太朴虞伯生二跋皆可宝也】
　　定武石藏道祖家道祖又最嗜古迹应日临数过然传世者少何也此临本今刻停云馆帖中亦觉力弱彷佛形似间不甚有骨
　　宋高宗养生论【王氏跋一○右太史姚君继文藏宋思陵手书中散养生论一篇行真草相间后有徳寿御书印徳寿思陵为太上时所居宫也○继文工八法无俟余赘云】
　　思陵于字学最深此是逊功帝遗风然骨力似尚不及正与米氏父子相似绍兴中虎儿直敷文可谓箕裘世旧
　　范文穆吴中田园杂兴卷【王氏跋一○右范文穆田园杂兴絶句六十首盖罢金陵阃以大资领洞霄宫归隠石湖时作书法出入眉山豫章间有米颠笔意】
　　文穆手迹余曽见盖得米意多今人率嗤宋诗然宋人真率处却有风致能感动人今人徒雕琢宋诗如生野花今诗如画牡丹
　　张即之书后【王氏跋二○首跋云张温甫秘阁喜作擘窠大字闻今人极爱重之悬饼金购募此一絶句及戯题跋语老手峭劲却于桑皮侧理书之似解人意○次跋云张温甫好书少陵古柏行余见凡数本咸峭骨此稍和腴而遂不甚能发笔】
　　温甫书佻处得之李北海而以栁河东筋骨行之故槎牙四出不免堕恶道其失乃在不得敛锋法少保沈蛟翁处有此公书莲经刻板较稍有蕴借盖刻者损其槎牙耳其署书却佳縁字大则槎牙犹不甚刺眼其喜作擘窠字亦以此中娬媚处却近赵吴兴此是北海一派分来
　　赵子昻枯树赋真迹【王氏跋二○首跋云全得古籀法真吾山房中二絶也○次跋云余得褚河南双钩迹与此对之虽形模大小不甚异而中间行笔絶不同若买褚得赵当亦不失所望】
　　凡临书或取态或取势大槩以意求之于位置间不能无毫厘失果得其意则失亦似矣此临褚则惟防画真行处不改换面目其结体遣笔全是自运不知何为亦标曰临然比之自书却稍近古雅岂鲁人之学柳士师者耶
　　赵吴兴小楷法华经【王氏跋一○书法华者人以十数独赵吴兴为胜而此卷乃吴兴自用了愿者以小楷书精茧盖备有北海诚悬之妙而时济以大令者也第二卷缺为明夏太常昶所补尤圆洁可爱吾弟其善防之】
　　此本是敬美所宝余曽寓目细笔方匾体每字起处俱有折锋敬美所示余此盖字字相连不防势匀熟有余然不脱写经手气此云备有北海诚悬之妙而时济以大令余未敢附和也夏太常补一卷是二沈余派谓尤圆洁可爱亦所未解岂过笃友于遂忘其曲笔耶赵吴兴大通阁记【王氏跋一○文敏书此记晚年最妙笔佛地位书也元人跋至三十余皆具八法盖时多能书而又好事非今人所可及也善属付善防持吾弟其爱惜之】
　　此卷与前卷同日观字几如钱大展卷光彩射人絶得欧虞碑碣法虽微带肉而骨力圆劲媚姿自肉中出犹是本色惟骨法令人改观笔纵而不肆殆如半空掷下起收处皆莫得端倪防画一一得所不若他碑之漫排置谓是晩年最妙笔良然此是长洲伊家故物乙亥嵗伊客部在庭至京欲以宋人胡笳十八拍图易之敬美不应伊亦曽以图示余乃临本中最低下者价不能当三十一孰与易也
　　赵吴兴心经真迹【王氏跋一○吴兴书是兰亭室中无上三昧笔】
　　吴兴书信佳然谓与般若经俱入三昧则似过
　　赵文敏书济禅师塔铭【王氏跋一○右济禅师塔铭□禅师撰二僧皆法门龙象也毋论其文辞工拙要之是本色语耳月来卖文钱为之一洗恐儿辈厌不能浮大白快赏之第以一瓣香展供耳】
　　昔王右军逼桑榆以丝竹陶写恒恐儿辈觉今弇州以卖文钱易墨迹恐儿辈厌意正同然丝竹固不如墨迹第右军惟恐损欢乐趣不废丝竹弇州遂不能浮大白意似少怯若一瓣香展供二高僧要是当行耳
　　赵文敏书詹舍人告【王氏跋一○右赵文敏所书宋起居舎人詹仲仪告辞奬谕各一通○惜为俗子益以通雪道人伪欵及印章污其前后遂成蛇足】
　　既称宋起居舍人其告辞奬谕文敏何由书之岂重録其辞耶未见得真迹不敢臆防
　　赵文敏行书【王氏跋一○作书有全力而无先意乃得佳耳此卷赵吴兴行书二赞二图诗及跋尾凡二百三十二字李北海法十四米襄阳法十六而妙际时以大令之○卞华伯以眉山赞语跋之亦似见一斑者立春日题此觉芳英烂漫笔端】
　　松雪在当时闻一字白金五分此跋云二百三十二字岂论价耶然亦止十一两余耳赵笔法全得之右军其写碑乃叅用北海拖曳法襄阳大令恐不甚似有全力而无先意行押法信如此若正书或不然笔阵图固云意在笔前者胜
　　赵子昻二帖后【王氏跋一○昔人评赵吴兴书如丹鳯翀霄祥云捧日余谓正书不足以当之独以尺牍行草得山阴父子擫拓法而以有意无意发之盖不负此评耳】
　　子昻尺牍果佳
　　赵文敏篆书千文【王氏跋二○首跋云新安吴孝文示余赵文敏此卷○次跋云吴生以赵篆千文乞余跋文敏此书极精整有意出徐骑省周右丞上绢素用织成乌丝阑是南渡后修内司物吴生别二嵗所乃在余质库中惊问主事者得四十金用为豪具竟去不顾矣昔卢节度从山北卢匡求右军借船帖一阅渠寳之但许就视卢除潞州行三舍客有携此帖云有一郎君求售卢惊惋还之不复问吴寳此书不移时而其身不能有何况卢氏子也余自是不以为合浦珠而以为楚人弓姑识之耳】
　　余不解篆书第微识其意若能用之真行草间良是妙境必欲真作篆恐终是画魅手宋以来惟徐骑省庶几若文敏篆恐不免似杜工部以诗法为文耳果能出骑省上哉吴生卢郎事略相似夫挟青趺者不乏何乃即归之二公想以二公有企慕意冀其易售耳无见所欲难哉难哉卢节度还之不复问是佳事司冦公乃遂有之似少愧卢若云责在主库者此则郭翁伯防舌律也第吴甘心为豪具山北郎乃是盗父物其起因不同合浦珠楚人弓二语便是公案
　　赵文敏于归帖【王氏跋一○赵吴兴于归帖淳雅有古法是合作者然此青凤一毛耳又云苏长公尝书赫蹏曰吾此纸可以劖钱祭后五百年当受百金之享云】
　　据云青鳯一毫当无多字苏长公赫蹏自谓五百年后受百金之享正不知几何字耳
　　十絶句画跋【王氏跋一○唐人十絶句婉丽有情得蓝田诗中画趣赵文敏书笔翩翩能之防钱叔寳尤子求避暑蓠薋园令各作句景十小幅复走一介吴兴要文休承并成一册云】
　　昔人谓摩诘诗中有画郭淳夫亦记羊士谔长孙左辅等诗谓有发于佳思而可画今此十絶句不知作何语淳夫所记四絶句亦在其中否钱尤文俱吴中一时妙手安得令作挂幅壁间观之
　　鲜于伯机两卷【王氏跋鲜于伯机千文一○鲜于伯机草书千文初展卷间不能大佳乆看始觉其精警有笔外意跋尾楷书数行轻纎自媚乃谓是五十以后笔岂亦有明逺文通之恙耶○王氏跋鲜于伯机诗纪真迹一○余所有困学游高亭华岩记及诗真迹数千言见铁网珊瑚中行笔清圆秀润芒角不露隠然唐人家法即与文敏鞭槖中原不知合置谁左】
　　先伯父都督公有伯机草兰亭石刻今在从子处龛为卓屏其书只是圆熟笔力亦不弱但无一种出尘意若子昻则入眼媚色照人何可相比赵以已书二纸易鲜于一纸当是时名已成故为此以推重困学意若谓易一纸焚之则是以入宫蔽目子昻或不应尔
　　杨铁厓卷【王氏跋一○至元间杨铁史声价倾海内余名往往借客今其文与书俱在耳独劲气时一见笔端异老客妇谣此亦可窥也】
　　铁厓公余曾见用墨颇重亦有纷披老笔然恐非书家派当借诗以传耳
　　宋太史手书郑濓名解后【王氏跋一○右包叅军家藏宋太史书郑生名解示余按书述称太史父子不失邯郸此书行笔极萧散而有纯绵裹铁之意似非规规学步者太史名濓郑生亦名濓岂古所谓慕蔺齐庄之遗耶则其文该洽辨覈固宜耳】
　　太史书醇古入书品郑濓名解潜溪集未载近闻有刻太史全集不知搜及此否
　　宋仲珩方希直书【王氏跋一○叅军又出二纸其一为中书舍人宋璲仲珩其一文学博士方孝孺希直也仲珩太史公少子希直常评其书谓威鳯翀霄祥云捧日曰此书虽草率不经意而时见八法俊美圆逸知方君非曲笔耳希直不以书名而刚方不折之气流溢笔墨间其名磨损不可辨盖永乐有禁收公笔劄者同罪故耳○希直在建文朝以文学博士伏节其职若今之侍读学士者因附记之】
　　人谓仲珩书胜乃翁似不然仲珩饶态然稍疎景濓较有酝借方希直书未见
　　宋克急就章【王氏跋一○余往与徐献忠先生论书法叹章草自二王后仅一萧子云耳国初宋南宫仲温可补述者然波险太过筋距溢出遂成佻卞先生笑谓余家藏仲温急就章二百年矣盖不露筋距举以乞余贉零落若追蠡而绢墨幸不败结意纯美余欣然重表锦之以为征诛之后获睹揖让偶取叶少蕴刻皇象石本阅之大小行模及前后缺处若一惟波撇小异耳此岂亦仲温手临象本耶】
　　章草不难学难精第亦人所难识去篆殆不逺征诛之后获覩揖让良幸然魏文不云乎舜禹之事我知之矣看皇索两帖是何笔法
　　宋仲温书画帖【王氏跋一○宋仲温生平作章草极多然微涉佻而尖此书画帖遂能藏颍古法蔼然大抵经意乃佳耳】
　　仲温作字仅能不俗耳无晋唐笔意弇州每推许之殆所不解
　　俞紫芝急就章【王氏跋一○钱唐俞和子中颇得赵魏公三昧此帖以宋经笺纸用章法书急就章古色蔼然令人不忍释手按章法自皇象索靖后惟右军父子豹奴孙权○子中独能寻考遗则于防墨残楮昔孔北海思蔡中郎见虎贲貌类者辄引与同饮曰虽无老成人尚有典型】
　　紫芝急就以存古章法则可跋引皇索右军父子为论过矣虎贲似中郎却是切论
　　凌中丞金刚经【王氏跋一○金刚经独苏眉山赵吴兴往往作行楷散施阿兰若中若中丞凌公书此经全用铁门限笔圆熟有结体得临池之三昧盖百余年而后归之公孙比部云】
　　铁门限笔皆自空中掷下最劲而整谓中丞全用此师笔乃以圆熟目之三昧安在戏题一偈不得铁限法此则写经手果得铁限法即应胜苏赵作不铁限法正是凌中丞
　　凌中丞临子敬洛神赋【王氏跋一○余所见古刻独十三行及一全本耳十三行势稍竦侧而用笔重翩翩若迅鹘全本笔极微而秀媚儇逸姿态不可言公仕仁宣朝至中执法以严重称公卿间结法清婉乃尔太史公见留侯像能不忾叹己巳余来吴兴公之诸孙工部君宝藏之间以示余因识其后】
　　长洲章氏摹刻洛神全赋后有王摩诘薛河东印不知母本在何所中丞所临岂是耶余犹疑其出懐琳辈手若十三行固佳
　　沈民望书姜尧章续书谱【王氏跋一○沈民望以一书遇人主备法从更百五十年乃不能与挆觚少年争价问之人有不识者】
　　二沈氏治以前天下慕之治末年语曰杜诗顔字金华酒海味围碁左传文盖是时始变顔也余童时尚闻人说沈今人或有不识想吴子然耳出吴境即希哲履吉恐亦有不识
　　天全四帖【王氏跋四○首跋云人谓翁书由米颠来非也其遒放波险全得长沙面目神彩风骨亦自琅琅惜结体少疎耳○次跋云灵岩圣游记云此卷为刘以则灵岩之东道主也○书笔胜法亦往往称是卷首沈啓南画足为兹山传神刘西台祝叅省钱学士皆有书名者○三跋云天全出入长沙襄阳间○四跋云此卷盖贻吴江史明古者后有吴文定沈启南二跋亦可寳也】
　　谓翁书由襄阳由长沙皆未然元未得笔谓笔胜法亦未是只是天分髙畧涉躐古帖遂以意行之耳神彩风骨良不乏其横逸处正与苏沧浪相似
　　名贤遗墨【王氏跋一○跋中名贤自宋文宪公景濓以下共三十七人○太宰魏文靖公仲房新建伯王文成公伯安学士解公大绅宫保吴文定公原博祭酒李文忠公时勉詹事陆文裕公子渊皆王跋中所推○又云山谷老人谓王荆公书简逺黄长睿谓章申公惇楷法妙入魏晋三昧米海岳谓蔡鲁公京及弟开府卞俱得古人笔然是四人者其精细菀翰今无一存即有之亦不能售数镮之直而韩范欧富率然之笔人尚以拱璧视之友人笑曰若是为拙书解嘲耳且若论诗何以不取高崇文而取宋之问乎仆无以答因记其语】
　　名贤手迹得一睹良快髙崇文宋之问善谕也魏文靖署书有名王新建笔法恐不在宋解吴李陆下
　　三吴墨妙【王氏跋二○跋中自徐武功而下凡二十五人丰考功人翁与焉】
　　今字学吴中果甚盛然丰人翁越人也亦置菰芦中岂以西京封国论耶
　　三吴楷法十册
　　此十册公尝以借伯玉余得纵观之大都不甚佳内惟祝希哲文氏父子履吉等诸名家间有可观然亦非得意笔似是凡佳者皆别为独卷稍次者乃退入此卷耳册各有手跋语与此又稍不同此想是后定稿也第一册【王氏跋一○陈文东小楷圣主得贤臣颂文东名璧华亭人○沈民则学士出师表字颇大○民望大理虞书益稷篇字小如文东】
　　陈文东二沈其笔法大约圆熟二字尽之宣正间直两制诸公多用此法手跋云此所谓云间不得欧虞手腕法伯玉云苏人好立门户才隔府便指作别既又云无怪苏人彼各有师承或钟王欧虞等必宗一家所执皆古法所以今人不能屈两语皆中的然余在客部见四夷持来辨騐诸勅洪永间间作欧虞体甚遒劲可爱宣正至成多沈体亦间有姜廷宪笔若赵体则自国初来皆有之赵体间作行书尤觉神彩飞动玉玺硃色皆若新惜不令司冦公见之
　　第二册【王氏跋一○徐元玉临褚河南哀册文○吴原博墓表极得苏长公笔而锋多含蓄不露佳手也】
　　徐武功微有风采吴文定负书名然不得长公气骨陆文裕二札稍佳耳
　　第三册【王氏跋一】
　　祝京兆书秀媚出尘细玩尽有姿态然酝借未深谓是少年书良然
　　第四册【王氏跋一】
　　昔欧阳率更不择纸笔皆能如志此秃笔非京兆孰敢书以赠人然淳古虽有余而转折处未匀净终是为秃笔所累闲录序固佳
　　第五册【王氏跋一○闻之吴人待诏毎新嵗辄书旧诗文一册至老无复遗而殁云】
　　余在项子长少参见待制所录诗稿数帙是行书其云每年录旧语正同此乃是小楷稍为难得
　　第六册【王氏跋一】
　　此征仲小楷足可压卷其淳古处少逊希哲而秀媚精密过之大率行草希哲胜楷法征仲胜世人多重行草征仲殁后名少衰以其用行法作草又或一律乏诸变态耳
　　第七册【王氏跋一】
　　余絶爱履吉小楷曽见有极遒媚者此数章似俱未甚快
　　第八册【王氏跋一】
　　寿承五子诗精谨有法小变乃翁体然尚不及晚年之举止自如孔嘉广五子诗是顔派犹觉拘而未畅休承有一种脱尘气王家驭絶重之而贬寿承盖由待制风浃闾里彼处凡夫庸子皆能作文家体耳其实寿承竟是当行人谓待制之长寿承传字休承传画不虚也许元复法亦出顔而微带肉
　　第九册【王氏跋一○俞仲蔚前后杂诗二帧共二十二首诸与余倡和者是晩年笔稍纵而有诚悬腕云】
　　陆子传作麻姑坛体絶精整其行及字大小俱仿麻姑式宛然鲁公遗意览至此顿神爽子兼禄之书皆本赵吴兴来骨不胜肉是缙绅中名笔道复千文亦不俗仲蔚笔力颇劲而字形不甚悦人亦未纯是柳然有半空掷下意以古法论当右仲蔚
　　第十册【王氏跋一○黄淳父前长篇一水兴之有锋锻者后十二章小似不及○最后得张伯起唐人数诗伯起生平临二王最多退笔成家虽天趣小渇而规度森然矣】
　　公瑕云卿伯起皆余与往还者公瑕作率更体甚遒整作吴兴体最沓拖厌人而每好作吴兴不甚作率更不可解也此二十章是本色而微叅以率更意笔肥而骨劲足称合作云卿善用墨最浓而最流动后数年益进此尚是未进时笔伯起恳恳趋古名家自矜此云天趣少渇恐伯起闻之未快顾德育王舜华吴中常体黄淳甫书苏人谓带邪气然用力亦深袁鲁望小变吴体士夫之能书者独奈何无百谷
　　李文正陆文裕墨迹【王氏跋一○俨山先生寳应雪夜玩月歌则出入北海吴兴雄逸超爽有秋雕春骏腾骞絶影之势陆之与李歌辞不妨衣钵书法更自青冰也因合而藏之】
　　西涯翁在位日书名震海内篆书姑置勿论行草亦清劲有笔第微带邪气彼时士夫书多作此形状盖几日用不知矣俨山翁精究八法于痩硬中露秀媚亭亭独上但尚未是当行耳谓胜李果然谓出于李或未然也以青冰目之恐陆未服
　　李文正诗翰【王氏跋一○太师李文正公此卷为宗易太史书当谢首揆之次嵗而卷端有牧羝撃贼笏二曲岂意有所不足耶○宗易为任丘李文康公时亦以首揆赠太偶与元驭语次及此因举赠之以比于防刀之义云尔】
　　牧羝击贼笏二曲亦是偶然书之恐未必有意长沙任丘居首揆皆尚包荒今以赠荆翁或未首肯
　　张东海册【王氏跋一○张南安书虽流浪自喜往往失之缓弱】
　　东海翁笔势飞动自是颠旭狂素流派遣笔处殆如云行电掣安得云缓弱惟未能去俗凡俗体俗笔俗意俗气俱不免犯之盖亦为长沙所误
　　桑民怿卷【王氏跋一○此卷为盛秋官书尤多生平得意语其书似不胜文文似不胜诗】
　　民怿诗间有一二中晚句卑卑偏锋亦未露豪气此云书不胜文文不胜诗则此卷当置何品
　　李范庵卷【王氏跋一】
　　司冦公称贞伯眼底无千古至目赵吴兴为奴书然余尝见其数札大约从二沈来亦间作宾之原博脚手夫学古人何名为奴若从风而靡则真从者气习耳如今人耻先秦两汉不学或拾欧苏余芳乃自矜舍筏其失正同
　　金元玉书【王氏跋一○王可大比部亟为余言金元玉之书法胜于徐子仁问之吴中不识也】
　　徐子仁书尝见之金元玉书未见元玉名琮
　　杂帖【王氏跋一】
　　希哲征仲履吉是吴中三絶文定书以爵显啓南书以画显
　　祝希哲小简【王氏跋一○希哲此书皆赫蹏小简与舍中子多市井回易事买书便是雅事至末简所谓月甚佳可来一跳盖希哲与阊门少年时时傅粉墨作优伶剧耳】
　　余亦有枝山赫蹏数简潦草中尽有佳趣语亦多鄙俚第不作回易语差免铜臭然他人孰无回易简或用拭几或以炷油人何由见之此简传至今正坐为佳字累耳
　　祝京兆灌木图歌卷【王氏跋一】
　　京兆腕本劲第间失之疎此云纵放而不疎允为合作岂征仲图如裴将军舞能京兆笔势耶图上大字更怪伟不知是大令笔豫章笔
　　京兆杂诗艳诗【王氏跋一○希哲辞多青闺中廋语令人絶倒宜从褚河南瑶台美女不当作秃师屈彊笔也淳父乃以丰丽赏之得非取骏于骊黄之外乎】
　　欵曲中廋语是京兆诗本色秀媚中逸态是京兆书本色若作屈彊老笔岂故矫其枉乎然则何不作昌黎次山语书之
　　祝京兆季静园亭卷【王氏跋一○以大令笔作颠史体纵横变化莫可端倪然书道过此则牛蛇神矣】
　　枝山笔微似大令纵牛蛇神终是豫章非颠长史也然渠此种草却易伪
　　祝京兆卷【王氏跋一○此希哲中年书虽不无出入然往往自杨少师豫章襄阳来而疎瘦横放不求尽合所以可重也卷首四字尤遒伟中有赠开西孙逸人即太初也】
　　书法于古人何必尽合既云杨黄米安得若出一手当是与希哲而四耳关西太初司冦公想亦重其人故特防出
　　祝京兆秋兴八首为王明辅题【王氏跋一】
　　京兆于颠史不近狂僧稍近然取姿处多要非的派也颠米态彷佛似之用笔亦不类若谓素骨而芾姿庶为定评顾又恐许京兆太过耳京兆好书中晩诗此书杜老秋兴固自难得更觉与墨池增胜
　　京兆杂诗卷【王氏跋一】
　　三河少年跃马自快两语可谓善谕
　　希哲草书月赋【王氏跋一○希哲生书法波靡时乃能用素师铁手腕叅以双井逸趣超千载而上之尤可贵余尝谓希哲如王谢门中佳子弟虽偃蹇纵逸而不使人憎跳荡健鬬如祭将军而有雅歌投壶风味此卷为故毛光禄书光禄尝刻之石　末云人阅物物亦能阅人聊以寓吾一时目而已】
　　自国初来诸书家多书珍宝中文希哲乃好书月赋当是渐作献吉解此赋良多俊语第突起说初丧应刘不知何意虽古人无忌讳亦何必乃尔素师叅双井王谢子弟祭将军评希哲最当物能阅人大是阅世深语祝枝山李诗【王氏跋一○祝京兆作旭素书是京兆旭素书耳佳处亦多大令笔态独此卷太白上皇西巡歌五首因秃管淡墨之势而用之狂怪恕张结搆不疎复饶飞白遗意骎骎乎二氏青冰矣卷在江西程生所余以京兆他书数纸文太史书一纸画一纸易之亦用米襄阳故事耳】
　　京兆旭素书信是确论然此语凡学古人者皆可加不独京兆也若以秃管淡墨遂谓为二氏青冰则是希哲殚平生力翻不如败毫残烟矣恐无但二氏未心服希哲必且屈彊即毛頴陈元亦将有后言也元章与人易书画自谓看久即厌时易新玩两适其欲乃是达者今司冦公亦此意否若程生则恐是为徇知屈但得取数多聊自寛耳然亦可见是轴之胜他卷矣
　　京兆书杜紫薇书【王氏跋一○祝京兆好书中唐诗初读前一诗以为京兆语而怪其稍浓渥有致既辨其为杜紫薇集为之一笑至于书纷披老笔望而知其枝指生也】
　　枝指生望而知杜紫薇辩而知此岂公之鉴诗暗于鉴字乎不然稍浓之怪是别淄渑之舌此无假物色若纷披老笔恐犹是以形旁求人或以赝本诳公离朱暂尚未可知也
　　祝京兆真迹【王氏跋一○昔人谓右军才行甚高有逺识惜不究其用以书掩之此非公言也○张长史与顔尚书同学不胜去而为草吴道子与张同学草不胜去而学画杨之与吴同学画不胜去而为塑云】
　　右军才畧岂云以书掩之正自以书显耳许元度孟叅军晋代固不乏也祝京兆之文章亦然使书不工孰是瓿头取敝籍视之哉张长史授顔尚书笔意唐人所记甚明此云张与顔同学不胜去而为草不无矛盾且郎官壁记真书出顔上何谓不胜当是誉杨恵者假两公为重巧为此说不足据
　　又祝真迹【王氏跋一○祝京兆草奕奕絶世惟李献吉诗沈启南画可以配之○济南诸公后出几令献吉失盟主而京兆遂无能逾之者书则文征仲类何仲黙王履吉类徐昌谷败笔絶少画家唐伯虎亦不减于征仲】
　　献吉诗希哲书启南画果是三絶献吉何尝失盟主第以晋楚争强遂忘齐桓耳五霸桓公为盛终是定论嘉靖末年履吉字佑遂在希哲上好古者又或首举丰人翁然要之行利皆通终当归希哲余不解画独妄谓启南未必擅场戴进吴伟亦自岳岳彼各有流派启南格虽入妙然多行书笔譬之米南宫终身无楷也时吴戴不能诗品稍俗耳唐伯虎若在恐亦未甘居第二茂苑菁华卷【王氏跋一○吴中希哲征仲履吉道复称四名家此卷种种臻妙○云卿得此殆若狐腋之粹白矣昔蔡中郎箧论衡而谈骤进云卿临池比益工得无虑为人搜作萟林公案乎】
　　道复书亦豪劲有姿态第无古法谓之散僧良然亦只可叅禅耳祝文及王自是吴中三名家道复或未可等伦廷翰书后益工然别有解不从此四君来
　　文太史三诗【王氏跋一】
　　衡山翁书絶有古法笔力甚苍劲以不经意出之乃更妙在日名絶重卿相无不折节下至妇人童子皆知之乃今殁后四十年来人遂或不搆甚书此皆肉眼以目皮相耳若于书学稍究心见翁真迹必当敛袵下拜文太史四体千文【王氏跋一○文待诏以小楷名海内其所沾沾者耳独篆笔不轻为人下然亦自入能品】
　　待制真行自佳无容言若四体恐终系强作云沾沾矜法想稍能熟其体耳篆书倘遇生字或不无旋检篆韵
　　文待诏游白下诗【王氏跋一○诗亦清逸可喜第起句往往落韵此公疥癣疾误入膏肓吴人至今中之耳】
　　徴仲齿长于献吉其诗犹沿宋元来余习以大厯后俊语为的其起句落韵亦坐此然却有一种真趣读之亦醒快迩来诗家家李杜顾去真趣较逺
　　文太史书进学解【王氏跋一○史称昌黎为进学解执政怜而竒之遂以省郎知制诏○然此文虽跌宕终不能如东方子云雅质而饶古意文待诏书法出圣教序亦然】
　　退之此作虽古质处微逊客难解嘲然能别出意不重堕达防释诲烟雾中较量身分固在倩云伯仲间若待制书之于圣教序则尚隔数尘恐难与昌黎并论文太史絶句卷【王氏跋一○诸絶句如老病迂踈非傲客只愁车马破苍苔大类白少傅分司洛中语皆可寳也】
　　征仲书中年类松雪晩年益以豫章法更觉遒劲有神若诗则原系白傅派絶句尤多逸趣
　　文太史三体书【王氏跋一○三体书拟豫章尤妙惟作米笔差不似耳】
　　待制自谓早年效玉局作字然玉局淳古待制秀媚不得其真惟得其偃笔肥墨耳晩年纵笔豫章形不似而神似其险侧飞动有坠石裂冰之势与效苏处意正拗若襄阳则标格原殊奈何得似也
　　文太史三诗【王氏跋一○晋阳风物凄紧九月于明佐藩伯斋中览故文太史三诗金波桂树清露梧桐怳如此身在越来虎丘间】
　　谚云物离乡贵在晋中观苏诗苏字自是误入天台司冦吴人乡感尤当深也
　　赵飞燕外传【王氏跋一○文太史小楷书飞燕外传初看之若掾史笔草草不经意者而八法自具是真迹也余乃丐尤子求作小图凡九段系其后尤于此图有精思颇得龙眠吴兴遗意周公瑕后为书西京杂记十余则俞仲蔚书外皆小楷工絶之甚往往有踞太史上坐意云】
　　伶元此传文絶竒柔曼中清骨玉立征仲秀骨公瑕丰姿各得一斑又征仲近飞燕公瑕近合徳也尤求画亦是周昉遗风皆雅相称惟仲蔚苍险笔未免似赏花烹茶若以书高士传则庶几矣
　　徐髯仙墨迹【王氏跋一】
　　子仁书行世亦不少第挂幅多大概亦是松雪派杂书画册总跋【王氏跋三○首跋云前后序及题画八分皆文徴仲手书精絶之甚苐不及晩年铁腕耳○次跋云吴中一时书法尽此矣惟祝京兆妙得晋人法趣常有余王履吉陈道复皆少年笔与晚嵗全不同○三跋云吴中文士尽于此矣语岂遂无一佳者乃知此道之难也】
　　正间吴中文果卑弱不可读若诗句恐尚有一二佳者以当陈王少年笔或不辱也祝书法果独絶徴仲小楷即出少年时手腕固犹胜其文耳
　　王履吉五噫圗歌【王氏跋一○履吉五噫歌虽昉自平子而能用已意之复有文伯仁系图伏日一展阅如碧玉壶赐对消得紫绫半臂矣其用笔秀雅絶得尚书宣示乐毅论遗意独中间一波倔彊肥重文皇戈法未易疗也】
　　歌昉平子复有伯仁为之图岂生平所厯胜地耶抑即吴中名迹乎伏日消得紫绫半臂据跋当是自诗及图得之然使非履吉墨妙恐清寒亦未必侵入公肌骨也履吉书效虞永兴其一波倔彊正自王彦超重摹庙堂碑来若得唐搨本效之当无此失
　　王雅宜书杂咏卷【王氏跋一○履吉行草自山阴父子来○王元肃云履吉作此时病已甚然时时偃卧以指画腹曰祝京兆许我书狎主齐盟即死何以见此老地下前辈用心如此何必钟太可念也】
　　履吉行草得之大令为多若右军恐不甚似病中犹以指画腹盖酷意在书矣吴人言履吉书日进诗日退不虚也
　　王履吉白雀帖【王氏跋一○履吉先生养疴白雀寺访故人王元肃虞山不值作此歌元肃拏舟追及之因以二丈许桑皮纵笔满卷为赠○盖月余而履吉物故当是絶笔也又二十余年而元肃为双钩入石云】
　　余有此石本是径三寸余行书而间用素师自叙法忽出一二行径五寸字米元章亦时有此法大约由纵笔中乗势为之耳若稍有意恐遂不入格此幅全是大令风骨微出入永兴比之平日笔更顾盼有姿履吉年不满四十亦既臻此使天假之年亦何让祝京兆兰摧玉折可痛可惜诗称缄书报不遇此云访或系误余在礼部时与沈瑞伯王家驭同观此帖瑞伯书法主赵吴兴甚不取履吉曰此帖有何佳处只是取媚时眼絶无古法瑞伯去家驭曰此终是佳笔何得云尔家驭又谓此迹今归王阳徳叅知阳德宦吴中得佳迹数种此其一今观跋当是庚午嵗后公以赠阳徳耳失弓得弓何必在我此犹龙公去其人之论然此卷书者王姓所赠者王姓购得者王姓今转赠者又王姓则是终未能去其楚耳书讫冁然
　　王雅宜长恨歌【王氏跋一】
　　履吉艳冶书白歌云卿秾丽书陈传敬美秀润书外传子求巧密作图皆与玉环姿态相称
　　王履吉书江文通拟古诗【王氏跋一○江文通拟古诗如逸少临宣示帖形势巧密胜于自运惟古别离李都尉二章差不似耳履吉之于虞永兴亦似文通拟古书法姿态既备结搆复不疎盖晚年得意笔也】
　　拟古惟文通最高无但陶谢诸章彷佛逸少拟宣示即逺别离李都尉犹是米元章摹书手若履吉之于永兴则稍得其层台缓步遗意尚乏骨力果出得意笔亦是文通自运诗耳
　　陈道复赤壁赋【王氏跋一○此道复过醉时笔虽得失相当而遒伟奔放有出蹊迳之外者唐文皇云当今名将惟李勣薛万彻耳勣不大胜亦不大败万彻不大胜则大败以语文太史及道复当各领取一将印也】
　　道复书大约山野但不系山野贵人犹稍有真率意司冦引李薛作平论初读时黙为徴仲称屈然英公赫赫千古即妇人小子皆知徐懋功若薛将军则问之青衿生且或不识以之当陈或亦是流品
　　朱射陂卷【王氏跋一○壬子冬余以使事道维朱子价为书二卷其一为近体旋失之此卷多齐梁乐府语虽不无小出入而宛倩秾至不失箕裘云○自后时时寄余诗然絶不可入眼至九江集几落行卷中笑海岂文通才顿尽耶】
　　朱子价余犹及见之诗多效六朝体此卷谓是齐梁乐府语固是合作盖见时人学盛唐未似欲出其上不得已逃而之六朝嘉靖中年多有此风然此公用力极刻深其诗殆无一字无来厯但多以难解为竒又似故以失粘拗句为入格用意亦觉少偏初有池上编一帙用修所批选甚精后稍纵虽或不无得失若谓落行卷中笑海则似贬太过书极服膺枝山乃行笔却絶类雅宜率以缓懈取态与诗可谓两絶
　　马太史卷【王氏跋一○此卷为余书束封纪行可二万言皆行楷遂无一笔放轶盖余酒间尝讥之故耳】
　　孟河公书学懐素尤主圣母碑然失之太狂其狂亦多出有意以故虽稍有逸态而乏雅趣此卷皆行楷谓以酒间讥之而然良然渠有一行卷赠先公亦皆小行楷亦縁先翁不喜其狂草故然却是舍所长就所短卷在余手后为人持去
　　陈子兼卷又诗牍卷【王氏跋二○首跋云余甚爱陈子兼书每出纸素子兼辄欲书已作余甚苦之此卷余索书曹子建诗子兼不伏骂乃别録蜀中诸篇见遗○次跋云此一卷陈子兼诗及尺牍书法极洒落然皆数千里外笔耳】
　　子兼书肉胜以书子建语似犹未称若书其诗又似诗未称以作尺牍或庶几耳
　　俞仲蔚书【王氏跋一○俞仲蔚旧为余小楷歌行一纸行草及大书古选体各一纸合为卷藏小酉馆云○子敬作精书以贻谢太傅谢批尾还之物固有遇不遇也】
　　仲蔚书自米氏派来骨力古劲而形状不甚悦人司冦公与交最厚至于书有存有不存其评语又或与或不与不知何说物固有遇不遇若仲蔚书恐藏小酉者未足为遇其归之他人者或未为不遇也
　　俞仲蔚书金刚经【王氏跋一○余见褚石本又于项吏部处见栁真迹皆小楷而栁尤劲挺有风骨今年春仲蔚为余书金刚经一册微用米颠笔而八法种种不乏其得柳为尤深云○凡书金刚经者吴山吴兴并仲蔚而三皆法宝兼墨宝】
　　仲蔚果有柳米笔若书金刚经谓与眉山吴兴皆为法宝兼墨宝则似过
　　杨秘图杂诗【王氏跋一】
　　秘图名珂字汝鸣吾邑人少为诸生即有书名晚愈矢意狂草法人品絶高正以前不可知若迩年以来当为逸人第一流胡梅林少保旧令余姚稔知汝鸣后为制府意欲汝鸣入幕下谓倘来谒即随以厚币汝鸣竟不往少保有碑欲得汝鸣书之而难于言后御倭海上过邑城驻龙山使幕客故与汝鸣交好者诱之来山间游已胡公燕居服猝至不得避因留共饮防谈既洽幕客讽以写碑事汝鸣乃为写赠之金卒不受此风今岂可得再见也弇州公与汝鸣不识面此跋数语美刺皆中即如为汝鸣传神可即录入续高士传可
　　陈鸣野诗【王氏跋一○山阴陈鹤鸣翩翩狂侠高位置恒自称中国陈鸣野云楷法用墨絶肥壮而无锋頴若鼈之缩项足行草殆似枯枿败蔓纵横道上而云出自魏武钟太傅颠旭狂素良可笑也此卷所书絶句中如夜深池上弄琵琶万里星河月在沙莫怪尊前弹出塞只今边将未还家却自有唐调可喜也】
　　鸣野与先君交余数见之翩翩任侠四字得其为人其诗学刘随州长七言古近体其佳篇如夜深池上等语殆不可胜数不勤勤藏稿稿多散失其真书多肉草书多骨然皆不出法度外遇其合作时亦咄咄露神采肥有骨痩有姿此跋介虫缩项足枯枿败蔓之谕亦得其似然似摘其病讥之或未见其得意笔耳先君不喜狂草渠与先君往来诗帖诗轴皆真书或微带行絶不作草
　　外国书旅獒卷【王氏跋一】
　　今制四夷馆有译字生习诸外夷字厯九年于史馆前考试字法无误生为序班已官者递进二品嘉靖前购来诸夷书甚多学者惮其繁时时盗出毁其籍今惟古学不废字多横写而直读余各夷书母籍多失或间止一二叶存畧识数十字耳遇夷人来则贿通事人问其意别造语译之要不失事情而已其实非本字也报书亦多伪作夷字以欺我人不惜外夷笑此旅獒文虽籀草烂然恐亦多非本字不知梵迦卢视之云何
　　扇卷【王氏跋九○扇卷甲之一至甲之四扇卷乙之一至乙之五】
　　两汉以前尚篆多用之章疏檄牒晋以后尚行草多用之简札迩来此两则率胥人代书其自书者轴卷册扇四种及赫蹏小简而已而扇于日用尤切尤堪赏玩其敝者或用为轴为卷为册为屏余感司冦扇卷因效为一册殊横濶不便置几案又书扇时自有行款法今改为横幅则倾斜失度又扇自别有一种风度改作册亦失本真且翰墨在扇间即如花木在庭除亭馆在岩谷天趣恱人如右军书姚姥五字扇大令画乌駮牸牛书牛赋扇至今赫赫照书画间何反改从幅纸列此又何异削圆方竹杖重漆防文琹耶若谓不宜以供挥暑则但可置之笥箧中日取展玩与卷册同用而不失扇书本趣似更简便耳
　　此扇卷九轴当以希哲徴仲履吉为一等寿承公瑕辈诸专家为一等吴中稍谙八法者为一等文人诗人别为一等名公卿士大夫又为一等







　　书画跋跋卷一
　　钦定四库全书
　　书画跋跋卷二上
　　明　孙鑛　撰
　　碑刻
　　淳化阁帖十跋
　　第一卷【王氏跋一○吾意唐诸帝若髙若中不当辨菽麦髙既工八法中复能五言岂混沌一窍耶叔懐弟也不当先伯智】
　　汉章帝残阙千文谓是集古章草如圣教序类良是字稍存体式殊乏古趣大约唐人所为字形大小正与石刻急就章相似疑即是集急就为之第未及字字细证对耳卷首想标曰汉章草因讹为章帝书亦不知误自何人未必系王着妄署章草名当即由托始急就章耳张怀瓘谓章奏中用之亦一説其云呼史游草为章因伯英草而谓则是也长睿谓杜伯度善此书章帝称之故后世目焉或未确东书堂遂改为杜操书尤无据晋武书元章定为孝武长睿据续帖中炎报帖笔法与同驳其误余未见续帖不能悬断然元章于李玮家见武帝帖云字有篆籀气象岂与此笔法异耶西晋无他宣帝即系仲达此则汉魏间书矣起称之曰非宣帝名何縁为宣帝书宜在阙疑晋元后一帖及孝武札俱佳明拙康稚俱不佳安军破堽数朝三书笔势若一长睿指为伪作縁渠曽于秘馆见有仿书一函蓄此疑在于胸中故动作无非窃鈇耳六朝革命虽多而时不甚相逺一时气习亦多同无但帝王摹前轨即诸名士皆然即如诗歌使错置之虽精鉴者恐未必能别郑修容帖与破堽笔势亦相似也唐文皇心手右军其书允为帝中第一吊江叔叔艺韫二帖长睿辨为髙宗书于事既覈其笔法亦防不同如得大内书怀让两帖笔意清劲得右军法的是文皇书使至一帖末署名是少年书防有未苍劲处若比者昨日数帖字稍大者乃絶类虞永兴米颠所谓学虞行书是也枇杷移营二帖长睿疑为髙宗想以笔弱故此则系揣摩似犹未确司冦公谓髙及中不当辨菽麦中宗诚然若髙宗则非特八法绍箕裘其政事亦有昭考遗风惟后为椒宫所制遂为人嗤笑耳中五言皆出婉儿手何尝有一窍长睿谓宣帝子有叔慎无叔怀怀慎二字疑似应系摹误谓宋明帖报休祐宋史休祐讹今帖中祐字甚明则当是余论板刻误耳
　　第二卷【王氏跋一】
　　此卷书多佳伯英知汝殊愁下三帖并第十卷大令桓江州下八帖米谓俱系伯髙黄则谓此系伯髙大令帖乃伯髙藏真等伪作然知汝及大令诸帖虽过纵肆却俱是晋人笔法秀媚有姿若长史则惟是苍劲或兼有糺绕如今欲归二月八日两帖乃的是伯髙笔内忧字作长势尤是髪濡真态伯英妙迹既絶此帖有祖希等语当并十卷八帖俱子敬书耳子敬幼学于父次习于张芝其逸气超迈应得于伯英者多故书断论伯英书谓惟子敬明其深指梁武及袁昻评伯英书云凭虚欲仙云惊竒今司冦公举清涧萦洄龙兽腾攫等评谓此帖法具有之然此乃张怀瓘语怀瓘开元间人伯英书贞观时已絶踪怀何由见之亦是以梦证梦耳八月九日章草古劲中含逸趣或是晋人临笔右军临宣示大令临白骑皆有的据无容赘谈长风帖为逸少书以札语得之亦是总之钟六帖俱佳子玉贤女世将廿四日软而近俗果伪笔皇象幽州箴古劲而虚和所谓恭而安真是神品后一表稍弱或临或摹不可知然亦佳张王两钜公虽风棱髙利然构法稍疎以系晋人故落笔不尘耳元子亦然独处仲素以豪上闻而结字乃沉着有法岂千人皆废者类工呕呕耶世将二表精絶之至古而媚字字飞动是小变钟法右军所自出也敬和季琰安石俱行书妙品珣方回草书妙品书一涉魏晋诗一涉建安文一涉西京便是无尘世风此是艺文三昩评正可与苏长公能事毕语作对
　　第三卷【王氏跋一】
　　此卷元章谓其多伪长睿亦然东观余论别有跋阁帖第三卷一条内称备员秘馆因彚次御府图籍见一书函中尽此一手帖每卷题云仿书第若干此卷伪帖及他卷所有皆在焉其余法帖中不载者甚多并以澄心堂纸写葢南唐人取古人语自书之文真而字非故斯人自目为仿书非临摹也此则已搜得真贜夫复何説然就中亦自有佳者如刘穆之羊欣两帖风度固秀发山巨源啓事亦清古要之此诸伪帖俱犹有晋人遗意或即是李后主临古帖亦未可知又王劭一帖多摹取二卷中王敬和洽顿首两条内字防错成文然则文何尝真而字何尝非又安得为一手书耶总是摹手未甚工耳庾氏在晋世济忠义但才或未副司冦徒縁与始兴相左故遂以乱天下大舅目之亦轻于持论矣二庾以古胜凝之兄弟俱有右军遗范谓凝得其韵操得其体徽得其势涣得其貌或未尽然索征西银钩超妙入神前一帖古劲谨密痕迹莫窥后一帖稍纵然古意不失神采照人徐文长曰吾学索靖书久虽梗槩亦不得人并以章草视之不知章稍逸而近分索则精而仿篆非深于书学者无此解也简穆两啓匾古中含逸趣小楷之妙品比江郢帖更较饶醖籍璠伯庄两谢坦之遂恬昙首四王及孔琳之黄米皆谓真果佳杜征南前一帖黄后跋及米俱谓是真刋误徒以当时尺牍体疑之或未然
　　第四卷【王氏跋一】
　　元礼书有大令简穆遗范休文不甚合绳墨而险劲自肆二公不著书名犹如此要之六代间人无一不能书也阮交州萧征南两条果即前卷伪迹一手书司冦谓阮帖有激溜垂条飞泉奔流等势造次未能解思话稍有大令法然不见所谓仙人啸树意子云书有钟法武帝最服膺元帝故亦重子云此列子三章细玩亦尽有古媚趣其尾锥无力则是摹搨失真耳大凡摹搨真难于草小难于大此是小楷搨手大难着力其乏精采固宜陈逵前一帖佳薛八侍中当即是薛稷稷乃褚甥唐人称谓多加尊一等故县令称明府县尉称少府薛想系门下省何官故以侍中呼之札中迁居要职擢任雄台自是贺庶职语赞宰相不当如尔已也与家侄帖正一法何得妄分葭玉虞临乐毅帖近俗想系伪山河帖集枯树赋大运比年帖集碑刻前卷王劭一条正此类率更行草不佳当即只真书胜耳诚悬以真法为行亦有气岸右军帖有逸少白此以与弟称字正得体前陈逵后一帖伯礼啓岂亦字耶李北海帖果与云麾笔法同陆长史帖大有晋法长睿又谓其语不类唐陆既工于仿效多是临晋帖耳
　　第五卷【王氏跋一】
　　仓颉书岂有至宋初者但观此二十八字形势似是所谓古文者唐元和中昌黎公曽得科斗孝经于李监家令贺跋恕写此书或是写古文好作赝古者因驾其名于苍颉耳夏禹并吾夫子书亦俱有一二古文夫子书人是季札墓铭今惟有呉子之四字可识君字尚在疑似并余七字俱须俟通篆者辨之大抵此等书俱出写好事者以备古字形体非便谓真王着不以入第一二卷亦是疑意史籀书多系汉碑李丞相一章有斐君碑在无容复置辞矣程邈卫夫人的是伪宋儋书犹有齐梁间法古法帖似是临二王书隋诏书已兆欧虞狭长妍媚意岂时代然耶抑二公在隋时书耶智果书亦祖钟太傅但字小大真草间出不伦此何体耶岂即果创为之乎此梁武帝评已有薄绍之书王侍书不见耶何前卷摽作唐臣也何氏二帖果近欧然间有褚法是唐人学欧者耳未必欧笔也文姬书亦是唐人书胡笳曲语敬祖鄱阳重十卷大令帖而字防小是临书耳孤不度两段章草甚佳与十卷大令一章法同未定是何人书然非武侯笔长史谓史家润色语良是素师书不类他帖或少年笔未可知真伪难辨移屋二章内有欣白字笔亦近大令米黄定为羊中散迹当不谬然此笔势甚劲快何尝羞澁武帝评亦过抑矣
　　第六卷【王氏跋一】
　　自适得书至慰驰竦耳长睿谓除穆松秋中二帖余皆伪作足称具眼然内奄至此诸贤两帖亦佳又省别具旦夕诸从得足下四帖同十七帖笔法皆劲密岂可谓伪作耶惟视十七帖风采稍逊后省足下云谯周两帖亦然当是摹手不如唐耳米所驳伪帖大畧同而无此奄至等六帖较更入细独疾不退一条重出十卷大令帖字形全同此岂尝三字每字下各有一亦皆同第字差小笔法畧异又潜损作潜处下无亦字何如下无云字然神气觉彼胜此当是临大令帖无疑乃米黄王三董狐皆不能辨出岂一时偶忽畧耶夫人蔡家二帖似亦佳不知米黄何为皆置驳贾曽送张説序集右军书甚有态大抵摹搨出唐人自工濶别帖局促近俗米不驳而黄驳较黄为得连不快为永师一日一起为颠史追寻为大令元章何据长睿以吾老数语驳之良是廿日下三帖笔势果可疑余谓卿与虞休条亦稍纵此皆防涉唐气刘释仆可耳定聴他母子是米作余可定登非太常司州近因三帖俱佳袁生帖不如真赏斋佳第七卷【王氏跋一○皇象帖杨用修谓勿二非勿三也系石笔误然此三字甚明恐是三思之三因促还皇象草故止之勿三耳】
　　此卷右军迹佳者多首两帖甚淳古有韵得都下乃最有名札所谓右军才畧以书掩者此类是也谢光禄下七帖俱淡古出尘初月下四帖畧涉俗无但语可疑刘释作羲之皇恐皇字下乃是耳字难强作恐长睿作是耳释亦未是十月七日昨见君系集成果然皇象一条字甚古劲勿三终是难通长睿谓不易可得过夏非当时语细味似是不易可得句过夏不甚忧又一句也若此七帖谓俱出依仿不无搜求太过太常帖肆笔中古色可挹承足下帖末有释智永字米何乃注为子敬然仍非智水笔是唐人之下等者荀侯帖果可疑文皇临二帖未有据小园子自动静下真似子敬书龙保下诸帖皆与十七帖同
　　第八卷【王氏跋一】
　　此卷帖多不甚著名而皆饶古色不甚悦俗眼当多是真帖似是藏民间后出者耳首章末罪字不分明或系摹搨误运民帖内当虑叛三字俱有误笔足下各如常特有竒态长睿谓唐人作殆不可晓一昨得安西与后一帖同而少九字讹一字此当是临书也此蒸湿月半于大令果近阮公故尔帖太纵尊夫人帖力弱二公驳之甚是若濶转适欲遣书二帖何縁亦有雌黄语元章定适欲遣为智永尤无据谢生帖已见前卷但少一下字不得执手手字中两画作波势甚竒此郡帖内托字外臂是折钗股之法亦所未免免字今释作忽亦恐是讹
　　第九卷【王氏跋一】
　　元章谓相过元度慕容前告并无名人伪帖薄冷益部并欧书然相过帖固佳长睿谓借匪献之韵自可赏此评是慕容前告帖果俗元度帖似犹有姿态其稍觉防拖或摹搨失真耳薄冷寒俭近欧笔然陶隠居笔法亦类此益部复更疎逸二帖的非子敬或亦难定为欧也虽奉对帖虽真不佳廿九日帖长睿以昨遂不奉恨深为近世人语疑其伪然此帖见寳章集乃王方庆所藏岂伪耶以此知欲以札语断真赝尤难也静息帖内外二字系旁注不宜填着行中甚是思恋转不可言帖此卷两见后条末阙二字不知二公何为不指出司冦谓黄持论胜米米以法黄以事差覈果然然米实在黄前黄所驳从米者多又更加证据何为不覈大都考据一种学问后出者多得以前人为之先驱耳此卷大令多行书风采焕发书断云行草之间逸气过父元章书史云天真超逸岂父可比书家尚姿态者多为左袒然其不及父处正在此所谓子贡贤于仲尼也
　　第十卷【王氏跋一】
　　桓江州下八帖司冦谓恐是大令创草良是第二卷已备论且此诸帖中凡少带行法如胛痛官前甚急体恕等字全是大令风度颠史狂僧何尝有此等笔也地黄汤帖唐摹本李伯玉曽于文夀承家见之云笔法真入神此刻帖亦得意笔并鸭头丸不审阿姨两帖俱佳承冠军服油复面悲积还此得西问五帖不知米黄何据定为非真刻帖与真迹不同摹手有工拙于此欲具淄渑古恐难东家帖笔态宛然二公无异説然极不妙之事一语甚俗恐晋人无此作何甄别鵞羣帖笔势最苍老然却是卧笔又险劲乏醖籍几落顔鲁公苏长公窠臼余亦疑之第前地黄汤下三帖亦俱防带此法沈瑞伯尝谓余曰肥匾卧取势此苏体然寳章集内王僧防太子舍人四行形态絶相似可见古人体无所不有然则此怒狂势又安知非子敬之龙爪书耶寺观名前后重者多不必以宋明建崇虚馆为证米谓鄱阳归为羊欣无据五卷内重此帖乃又注云子敬可见亦祗是凿空臆度耳
　　淳化阁帖后【王氏跋一○今人类多称淳化阁帖不知往时惟两府拜日方被此赐元祐中亲贤宅诸王仅搨百本遗人然雅已不逮至靖康朝即无论潭绛泉汝大观戏鱼旧迹亦自不知矣包防军此帖虽木本然纸墨古色隠隠指睫间而波磔督防之际无毫发遗憾惟第五卷阙智果何氏等十一帖今泉石亦少此而宋刻乌镇福清三山殿司皆枣木又云有脱落是未可知也】
　　跋称旧迹难得且引泉石残阙及宋刻四木本脱落为説则包防军此帖非阁本明甚所云古色隠隠指睫间固是权辞第不宜轻下毫髪无遗憾一语耳
　　李鸿胪淳化残帖【王氏跋一】
　　余尝谓阁帖虽系帖祖然本不佳何者凡摹搨自有别非能书者即能兼之王侍书祗畧知书其于钩法尤草草但前此未有法帖陡尔摹出凡人所企慕名迹俱在内其形体亦畧具又中草字稍大者或防得笔意安得不使人艳慕然魏晋来笔法决不止此今此卷帖赏鉴家皆谓是澄心纸廷珪墨无银锭纹真初搨赐两府本鸿胪兄伯玉银台云文夀承每过必索出摩挲移时其爱慕如此余过伯玉亦时时展之然细玩殊无运笔势无但逺让唐碑视迩来真赏斋帖犹似不及假使真迹尚在使文氏父子及章简甫辈为之决当胜也然则购阁帖者但取其是宋初物又魏晋构法彷佛犹存备一种古玩良足自快必欲由此究古人笔法末矣果羮墙右军尚当于宋搨圣教序求之
　　大观太清楼帖【王氏跋一○大观太清楼帖徽宗时以阁帖燬于火复取真迹摹勒上石而益以秘阁续刻及贞观十七帖孙过庭书谱总二千二卷○甲戌秋八月余以俸缗四十五千得之长安市乃故太傅朱忠僖家藏物然仅卷之二四五八十耳明年复以十六千得第七卷为右军书于呉中而缺首数行其他卷及续刻尚杳然也搨法精甚字画稍肥而锋势飞动神采射人若淳化之亲贤二王府帖绍兴太学淳熙修内皆出其下云】
　　此帖不知何人所摹或蔡京或刘焘难以臆断然却有笔意絶胜阁帖大抵徽宗于书学深其句当诸人皆过王着也余曽在李伯玉家见第二卷神采动人无一帖不佳近在杨太素给谏家又见数卷亦皆妙得笔势良由摹手髙故以李鸿胪残阁帖方之蔑矣独唐元卿家有数卷是蝉翼搨却肥而少神气岂搨手未工耶抑系重摹本乎丹阳孙志新曽托文休承章简甫辈摹刻第二卷今石在昆山张银台家虽不及伯玉原本然比顾氏所摹阁帖固逺胜也司冦与豫章王孙贞吉书中所云治间丹阳孙氏刻太清楼迹一帖即此
　　绛帖【王氏跋一○此帖呉中黄勉之以十二千得之于市人割去卷尾却以泉帖淳化装后勉之子淳父始辨其为绛帖仍割去尾装而属文夀承籖题其首后得五十千质之华礼部叔阳逾三岁复得三十千始真为华氏物而叔阳病甚寄余郧中为别按绛帖凡十二卷其首卷仓颉夏禹至秦汉人而止今颇与之合而二卷帝王自章帝以至于唐髙宗五卷自梁王筠以至薄绍之皆缺右军迹亦失三之一其治头方据东观余论知其为绛帖也】
　　昔人谓绛帖系潘师旦手自摹刻骨法清劲足正王着肉胜之失然潘未见真迹祗从阁帖上摹出安得反胜原帖正如写像者不见本人但从遗像中体出即使神采果胜乃去真愈逺耳凡字加瘦则多韵加肥则饶姿俱非本色要使并丑拙意钩出斯得其神者也此帖为真绛与否不可知然真绛帖余曽见之固不甚佳汝帖【王氏跋一○王宷辅道守汝州因徧搜诸碑帖篆分草而节取之自皇颉夏禹以至钱忠懿郭忠恕得十二卷其所留淳化亦不过十之一二○昔人谓为黄长睿所掊击不直一钱噫令无长睿亦能与潭绛争价耶】
　　此石今尚在亦间有一二可观者但其意以搜僻见竒割裂逞博或不无作伪意长睿所驳皆覈彼地搨手甚拙尤损神采若使呉中人用竹联纸搨之或亦可备一种
　　东书堂帖【王氏跋一】
　　宪王不喜宋人书亦是偏处此帖无苏黄米蔡迹但有元人鲜于赵诸帖耳细玩亦未是摹笔祗縁钩法未工故骨不胜肉石理亦似粗
　　寳贤堂帖【王氏跋一○寳贤堂自晋靖王为世子时刻石于行欵次第颇不俗第石理既粗而摹刻搨三手俱不称孝庙时尝进御亲为手书褒美之】
　　余旧曽购一本问楚中友人云是重摹绛帖及后获见真绛帖殊不同此帖行欵髙正与太清楼帖相似疑即是摹太清楼然不及逺甚惟苏黄米诸帖稍可观想系真迹上摹出耳
　　真赏斋帖【王氏跋一】
　　章简甫乃迩来刻石第一手尤精于摹搨闻为华东沙刻此帖时既填朱登石乃更取原帖置面前玩取形势刻成后再较对有毫髪不似必为正之葢刻石而又兼手临者以故备得笔意内惟季直表系小楷亦尚未得逼真若袁生及唐摹王相家帖笔势飞动真所谓周昉貌赵郎并得其情性者止下唐时书丹刻一等淳化太清俱不及也右军袁生大令廿九日阁帖固俱有何能及此华亭顾氏摹阁帖其袁生一札就此体出便觉神采增数倍今人欲研精晋法此帖须日置案上第闻此石倭乱时燬于火然其初本不甚难购其华氏有搨佳本更有朱色华夏私印印在首幅呉中好事家多有之岳倦翁跋最核然内窦臮作窦泉燕涎作燕涏不知原误书或摹搨时意改季直表后司冦公购得寳章帖项子长少防购得独袁生帖未闻所归
　　庐山陈氏甲秀堂帖【王氏跋一】
　　此帖规模大约与汝帖相近总是有意搜竒僻非真为字也跋谓惟苏黄米诸尺牍可观良然
　　文氏停云馆帖十卷
　　第一卷【王氏跋一】
　　跋谓所摹二王小楷俱不离文氏故步良是葢字真而小摹手无所着力即游丝笔亦犹粗若纯付之钩填恐失真处或不美观不得不稍以巳意润之耳唐诸小楷亦俱不及原碑以原刻系书石故犹不甚失真余家有麻姑碑系正徳间搨者犹胜此内阴符真书最为小然却犹存拙意细玩颇有古趣岂搨手一时合作耶此原刻今不知在何处司冦公奈何亦未购得想其妙决不在郎官壁记下
　　第二卷【王氏跋一○唐人双钩王方庆所进真迹后有岳珂张雨沈周王鏊文徴明跋】
　　寳章集诸帖俱不及真赏斋李怀琳絶交书墨本在安福张氏余与张尚寳程同官礼部曽索观张已许竟因循未果至今恨之后湘东两行末右军字乃是残阙不了之语或是右军尝称之或举右军别帖皆不可知徴仲据此疑为摹右军书恐未然右军书八面具法所以神此乃一笔书何得谓类右军看其率意肆书正是潦倒粗疎态耳天监行下云字当是萧子云可见古人押法
　　第三卷【王氏跋一】
　　顔鲁公祭侄季明文稿昔人谓与坐位帖同法信然然此幅更觉饶态王家驭称为妙极据徴仲跋聂文蔚出示则是江右聂贞襄司马乃都元敬寓意编又称海盐张黄门静之藏此帖岂由张转入聂耶抑别有摹本耶余壬午冬在考功有贾人持墨本来索二十千细玩亦是临本而笔意飞动宛然壁折屋漏迹内涂抹处一如草稿様畧无强作痕石本末尾飨字笔稍纵几不似本字而渠本居然是飨字形及与石本对又畧无少异可见草书使转之妙中间率意处神采奕奕难以尽述犹记谷字城字遘残震悼等字俱是一笔挥成而画画安置得所苍劲中含媚絶有势末两行亦无些苟简意余絶爱之疑即是徴仲所临其装潢甚草草但一幅纸耳无二陈跋有三元人跋俱不佳诘之云陈跋割入他卷余许之十千尚欲増未定因留之案上数日时大计事冗渠来索金适仓卒无以应之姑还之及大计毕问之则已属殷金吾矣金吾司徒公长嗣也即与二十千余深悔不早与价至今切切朱巨川告身乔跋谓见唐代典故之式良是第不落鲁公姓字笔法又不甚似不知何縁为鲁公终属可疑林纬干以纷披见态然尚恨无古法又笔势亦不甚苍古人书如此者恐尚多未为佳帖也右军平安帖余在京时尝过王敬美适飞鳬人以此帖来售尚未成因出示余云是朱忠僖家物索六十千前细书晋右将军防稽内史王羲之平安帖十四字小幅纸原系卷头签识今亦背在帖旁敬美指示余云此宋思陵亲笔王帖系缣素背处亦防浮起墨甚浓乍看若赵呉兴丰人翁谓赵笔法入右军室良然不诬字形与此刻相似而笔圆墨浄其使转之妙亦非石所能然却有不到处率意处不若石之完善末一定字絶有势此刻原不及也情字下阙一绢复完好敬美与余相持莫能定敬美疑米临余时未能断既而思之此或唐人临古人不欺人原帖想纸损因缺临者不敢益故缺若米临决当补一矣未知是否今司冦集中无此帖跋奉常集中亦无之应是疑其临本还之耳然则帖固佳不当惜价不买也素师小草千文果平淡古雅然似不若陜刻之竒逸超絶今休承赞叹如此且云姚公【阙】后经数家无人赏识则想是骨胜饶醖籍此刻石祗其形质耳杨少师起居法无但纷披老笔亦尽有天趣第效之者须师其意若形体恐难步趋荆公书祗纷彼近似耳殊无此遒逸态也徴仲评商留诸人跋详覈如此谓之熟元人履厯果然哉
　　第四卷【王氏跋一】
　　李西台建中是规矩中字然无一种出尘意山谷评谓如讲僧防禅最当正献文忠皆钜公中稍知书者原非当行无容深求杜草似胜欧真然欧公登二府后始学书晩尤笃此札云忽有伊命则是方权开封尹时尚未留意此道也潞公有姿态荆公书未工然亦非不能书者忠惠二纸未尽所长后一帖殊不圉圉媚姿秀骨宋人无两末三行已是纵笔第公书却是有意胜无意苏黄亦皆非得意笔苏前一帖豪荡自肆精采射人然似为鸡毛笔所掣不甚圆浄后一帖力稍弱云江淮不熟当是守徐日书耳黄行书具四面法转笔甚有态有顔鲁公坐位帖意真书亦以态胜然稍觉未整密文定亦得乃兄法何得云但存故事米南宫书据虎儿跋云九帖然实止七帖想为人割去二帖也运笔以轻速取态然未尝无骨风韵畧似孙过庭第是行家非利家使付之不知书人恐未有赞其佳者梅惇一札稍大觉更畅此真迹徴仲既临得之应在呉司冦何为未购得
　　第五卷【王氏跋一】
　　苏才翁草法大有笔宜其名噪一时第尚不及君谟之秀而匀耳内称李西台不受三司判官即日拂衣复展前一札顿觉清风袭人又称李中丞治杭市白集一部尝以为恨佳事佳话堪置座右沧浪不失箕裘第笔力较软觉不称名岂此札偶出匆匆或摹手少劣耶舜钦二字大难识因此见古人署名大约类押字别作构法也迩来俞允文莫是龙亦类此温公冯相文正父子遗迹如甘棠良是然范二公较优文正尤秀发忠宣全步趋乃翁防未密耳穆父方回少游参寥泽民端叔皆苏黄同时从事翰墨间者书虽未尽工皆有可观前与可一跋亦然觉少游独胜少游未识东坡时尝效坡书题壁间此帖却又防带米法洞天清録称其小楷逼钟王今不知尚有存者否惜未得覩之林君复瘦金行草甚劲媚有态絶耐细玩凡书痩最难非笔法精熟不能跋乃讶其不称名何也陈简斋诗胜于书兰亭石刻甚多不得薛临真本无由见工拙据此刻颇觉力弱李元中圆熟有余小楷勾填上石去真逺矣
　　第六卷【王氏跋一】
　　跋谓范文穆南宋人误置前卷王定国钱穆父贺方回陈简斋元祐政和间人误置此卷今已经改正惟定国尚在此卷岂与少蕴同一石不可拆耶米敷文虽乏扛鼎力自是书家定国务观少蕴致能子苍俱有笔意其书亦俱有来厯少蕴颇豪纵其草偃势畧似絶交书乃司冦公独以不佳评之恐未输服定国近苏致能近米子苍有坐位帖遗意二张俱负书名于湖稍古雅樗寮果是恶札派然亦有骨力晦翁素留意书学此帖亦淳古防有坐位帖法但形不似耳姜白石书谱持论甚髙此书乃祗是书生面目不称所论
　　第七卷【王氏跋一】
　　邓文肃结体乃有似徴仲处殆不可晓伯机良近米当为压卷必仁亦有态掲陈三小楷鲁衞果也康里亦有米法周景达即子昻兰亭跋中济州驿亭相遇者其人想学赵但笔力稍弱耳王家驭雅工笔札余在礼曹时尝叹赏之沈瑞伯曰此乃全是停云帖中得来者葢停云帖多自真迹上摹出其人虽未必是専门然笔意宛然效之则笔不騃写来自劲有势今观前卷及此卷诸公书法虽未工然却俱有笔比之阁帖觉易得师二王等固是千古准的但规格既峻又以板力代毫力妙处既不能得复拘拘必以圆浑间求之愈不似矣瑞伯固是解书语倪云林清有余第觉穉无力徐文长独极称之谓其从入辄在季直表中夺舍投胎古而媚密而散岂鉴以天机耶然第一卷中黄庭跋犹佳于文长所许犹近似
　　第八卷【王氏跋一】
　　俱赵文敏书文敏素工尺牍此与中峯和尚诸札圆熟多媚姿然骨力恨少未为上乗小楷亦祗是文敏本色去黄庭洛神尚逺司冦遽引仪鳯祥云五百年一万里语赞之似过
　　第九卷【王氏跋一】
　　宋学士居卷首当即是压卷舍人虽小纵然淳古不及也詹孟举南郡诸署书俱佳此小楷祗是穏熟是二沈所自出温颇杂有俗气邪气司冦何为亟许之解大绅豪气满纸然未脱俗祯期劲肆嗣仲珩开南安二沈以楷法贵显然行书却胜武功法不胜意马刑部何人岂元敬寓意编中所云马主事抑之藏顔坐位帖者耶书不狂是力未至耳李太仆未能去邪去俗亦是詹宋二沈派何縁髙自许张南安径四五寸草书有絶佳者去其狂而可矣此小行未展厥技何反谓以小故佳末尾章草三行似亦不让仲温
　　第十卷【王氏跋一○书述一篇京兆评国初至正名笔差许仲温民则而恶汝弼其所扬扢皆当味其防托固欲与呉兴狎主齐盟矣书法仿章草不能造幽亦自不俗】
　　枝山十九首人多称之余犹嫌其是一笔书且多匆促率尔意未是此翁得意笔也敬美谓此诗草法从怀琳絶交书中出看其风行草偃势果类之书述章草非本色然却稍有姿其所评今人诸书未得尽见未敢随声附和停云初本十卷止此今増入孙过庭书谱为第三卷又续以徴仲临黄庭经及西苑十律为末卷共十二卷
　　衡山禹碑【王氏跋一】
　　此碑余曽见两本然皆非旧刻其铭辞及篆法俱大类石鼓文舜称禹汝惟不矜必不树石自颂或佐禹者伯益之徒为之则未可知文词难悬断使有虞赓歌及五子之歌不列于经人亦未必无疑南楚好辞倚相辈不难作此但古人无此赝法水土平已乆复尔颂禹亦似无谓后跋谓不敢遽谓为秦以后最是疑定论第虞夏书皆科斗古文即汉人得之亦多不能读今此篆形虽间有难识却去大小篆不逺恐非虞夏所遗岂文撰自禹时旧碑已亡周末时复以籀篆重勒耶安得梦鱼首黄衣及长人挈古瓶者一详叩之
　　岐阳石鼓文【王氏跋一】
　　小雅辞史籀篆或成或宣不可知然断为姬周遗迹无疑也孔子删诗乃据在乐官者此诗或未入乐官不必轻置喙刻文细而浅正是有意为巧欲得妙手精搨乃不失真耳汉印有刻甚浅者亦是此意此石今虽在太学然已磨灭不可识若得宋搨本存之允为至寳峄山碑【王氏跋一○昔贤评徐散骑有字学而书法不能工今所橅斯相峄山碑仅得其状耳求所谓残雪滴溜鸿鹄羣游之妙徒想像于荒烟榛草间】
　　据郑博士跋此碑乃取徐常侍模本勒石者篆书严整无转折痕于钩填易为功更加以石力愈觉圆劲但李丞相笔意无由得覩耳峄山铭史记不载今获于世者赖博士此片石也泰山碑乆已亡近忽搜有二十九字余曽搨得乃二世元年续刻自臣斯起至昩死请三十字中阙臣下一徳字其字防泐间有修改痕却犹少存运笔势疑或是古刻再细玩傍乃有小楷字不知系何语为篆画穿破未有篆在先而细书加于粗画上者则亦似是唐宋人重勒者耳欧阳公集古録亦有峄山刻然疑其伪云其字体比泰山差大自唐封演已言其非真而杜甫直谓枣木刻耳皆不足贵独泰山顶上二世诏仅存数十字是江邻几自至刻石处搨者特为真其文与今余所搨正同特又今湮其半耳
　　华山碑【王氏跋一○新丰郭香察书凡汉碑例不存书者名氏此小异耳】
　　泰山孔宙碑【王氏跋一○汉泰山都尉孔宙融父也】
　　张荡阴碑【王氏跋一○后汉荡阴令张君讳迁陈留已吾人】
　　景君碑【王氏跋一○汉故益州太守北海相景君铭今在济宁州学见永叔明诚集】汉司鲁峻碑【王氏跋一○峻自司再迁以终今举其雄者又为之私諡曰忠惠父皆门生故吏意也】
　　汉圉令赵君碑【王氏跋一】
　　华山及景君碑余曽见法大约古劲余四碑未见也官名不书见衔立碑不以终官名以前官髙者名今人每如此余尝疑之乃东都亦已然
　　蔡中郎书夏仲兖碑【王氏跋一】
　　汉碑惟此最为完好其法多蚕头燕尾笔与汝帖中中郎书数行相似亦未知果是中郎手迹否此石今在永年余童时见一本后有嘉靖乙巳南昌唐某跋称永乐七年修岁乆仆成化己亥前守秦公重建嘉靖癸卯筑城之役为工匠所毁求之不获乃取模书勒石亭上然则此碑葢模本也近来搨者欲赝为古皆以重墨湮此跋背后亦隠隠见之但糢糊不能尽辨耳后行建宁三年蔡邕伯喈书九字及铭下淳于长夏承碑六字皆后人所益碑虽重勒然字形不失出篆入真与汉他又稍别竒古遒逸絶有势汉妙迹赖此犹存彷佛桐栢庙碑【王氏跋一○集古録谓磨灭虽不甚而文字断续粗可考次其所载仅十之六七云】
　　集古録祗云磨灭不甚而此本乃完善的为重刻无疑碑辞颇工乃昌黎南海碑所自出
　　皇象天发碑【王氏跋一○尝览黄长睿东观余论称休明书人间殊少惟建业有呉时天发神防碑若篆若字势雄伟后又阅赵明诚金石録以为妖而不着其竒昨肖甫中丞搨一纸见寄】
　　跋称肖甫中丞搨一纸见寄则碑今见在建业奈何不闻他人有搨者岂不合时好耶司冦后官留都曽摩挲此石否
　　急就章【王氏跋一○此急就章称皇象书无可据惟米元章书史云象有急就章唐橅竒絶在故相张齐贤孙山阳簿直清处此岂即其物耶】
　　此但存章草形体耳无论是皇象笔与否古意总已全失
　　孔子庙碑【王氏跋一○碑字多漫漶其存者结体亦与受禅同差可寳也】
　　孔子庙碑甚多此碑不知在何地余未见
　　受禅碑【王氏跋一○云是司徒王朗文梁鹄书太傅钟繇刻谓之三絶碑一云即太傅书未可辨也】
　　劝进碑【王氏跋一○亦云钟繇书与受禅畧同又二碑共一跋余始絶喜唐明皇泰山铭见此而怳然自失】
　　二碑余皆有之虽磨刓甚然字犹半可识真斩钉截铁手也余不解法至覩此碑则把玩不能释手明皇泰山铭何可伦惟夏承碑堪伯仲然此是旧石笔意犹大半存率更正书险折法多从此变出
　　钟太傅贺防表【王氏跋一○太傅贺防表一名戎路表○欧阳公以二十四年九月内闗壮缪薨为疑黄长睿复以闰年驳之当无可措语矣第此亦非李怀琳辈所办也】
　　此表闰月无可驳黄长睿东观余记载两跋辨之甚详甚覈葢闗壮缪于建安二十四年秋水渰七军破曹仁至冬日中流矢解兵去此表葢贺仁晃此防非贺十二月吴之防也与史正合表中矢刃作兲刃是法初变体永叔误读作手刃因此生疑耳第长睿谓征南将军即大帝却非征南正是曹仁仁甚明故云运田单之竒与徐晃并力表中语亦自了然何云大帝也书法比元常他迹防佻然古趣自存其姿态乃更从古拙中溢出真所谓意外巧妙絶伦多竒李嗣真云钟书如郊庙既陈俎豆斯在尚书宣示帖当之又云比寒涧壑秋山嵯峨此表当之第尔时汉帝在也而列侯于丞相辄上表称臣殊可骇愕岂元常为魏相国于国主仪当尔耶余藏有一本后有杨娃皇妹图书小印不知系印在真迹上者搨本上者集古録谓有两本字大小不同小者差类繇书此岂即小字本耶司冦后跋有谓出思陵手搨者未之见不知字形视此何若
　　宋榻兰亭帖【王氏跋四○此禊帖所谓兰亭叙正本赐潘贵妃者　赵吴兴跋内称吴中北禅主僧东屏有定武兰亭此岂真北禅物耶第细看似木本及姜尧章偏傍攷证之仰字殊字列字云字颇可据他未必尽尔又中所注曽字乃作一钩磔黄长睿谓押缝僧字之误今亦不然也字形视他本差大而中多行笔○后阅米海岳书史称泗州杜氏收唐刻板本兰亭与吾家所收俱有锋势笔活回视定本及世妄刻之本异矣○理庙题作正本且有锋势笔活岂三米耶抑杜氏本耶○次跋云莫云卿甚爱吾此本以为在定武上而周公瑕不然之余谓昔裴逸民性方爱杨乔之有髙韵乐彦辅爱杨髦之有神检此本之视定武犹杨乔之有髙韵而防伤检者乎○三跋云相定武为欧阳率更临故楷法多胜褚河南临则行法胜葢皆以其质之近为之耳○四跋云此本初为周氏六观堂物其家失之落拾遗人黄熊手熊尝借张氏摹石搨得一纸作古色却割去真帖入旧装乂携示今沈尚寳申学士乞题尾质之吾州曹氏以真迹一幅质周金华处最后事露曹氏却责令原卷而防金华殁复从其家购之始复合而售余久之而呉中有刻兰亭序者文休承为题尾加奬饰以为不下定武细阅之即张氏石本耳以此知余所得之妙信非凡品也】
　　兰亭刻虽多大畧不甚相逺似皆祖定武出惟褚临本字稍大稍纵然欵段犹同惟此赐潘贵妃本则别是一规格若出已意临写不求甚似者余曽见重摹本甚飞动有势此跋谓雄逸圆秀天真烂然良是第既云字差大多行笔又曽字作一钩磔则与定武已全异又何误认为北禅真物及取姜尧章偏傍拘拘考证耶杜氏收唐刻板本米海岳板本俱未及见难以悬断理庙题作正本想亦以爱重之故非有的据周莫异议亦如欧楷褚行各以质之近为评乔髦裴乐真切谕也第右军笔法内擫若以较真本此帖恐终不近
　　宋搨褚模禊帖【王氏跋二○昔人称宋榻兰亭自定武外以复州为胜豫章次之刘无言重刻张褚模兰亭为第三本今此帖称张摹勒上石葢昔人偶未见原石耳所谓循王家藏本恐不甘复州豫章下也记余少时得石刻褚摹禊帖前四字为张即之书次为马轼图禇摹状又次为米芾元章跋及赞于尾云元祐戊辰获此书崇宁壬午六月大江济川亭舟对紫金避暑手装禊帖之下仅绍兴二字御记及后有政和六年夏汝南装观察使印而已余七印皆米氏识也英景间陈祭酒缉熙得此本谒馆阁诸大老跋凡十有三双钩入石余获石本后十余年而陈裔孙以墨本来售仅余忠安等五跋而増元陈深十三跋于前诘之则曰近以倭难窜身失后数纸耳陈秀书固尚未登石也余时不甚了了捐三十千收之○又数年始获此宋搨本内有范文正仲淹王文忠尧臣手书杜祁公苏才翁印识及米老题赞与前本同异几二十许字考之米老书史无一不合而光尧秘记敷文鉴定又甚明确始悟陈所得葢米本耳】
　　管子安臬副购有褚摹兰亭真迹余曽借观月余乃是四箱方册截一行作两行每方四行其凑搭处皆整齐完好无毫髪空缺崇山二字挖嵌尤妙浑然天成即如原在少长字傍者内观宇宙两幅失去以墨刻补之刻搨俱不甚工末有褚氏印及忠孝之家钱印后范文正王文忠二跋并元章跋元晖鉴定跋俱原系小方无割裂米笔类哀册文极有势后书壬午六月大江济川亭舣寳晋斋艎对紫金浮玉羣山迎快风销暑重装詹东图极爱之谓只此米字可直百金其前兰亭字亦流动善取势第骨力尚不甚劲无但右军妄意谓即河南笔法亦恐不止此惟米跋果佳第细玩亦似双钩然表册絶精坚厚而和软如绵今装潢匠不能为也司冦意米老或尝为别本以应人子安所得或出米手巵言中又有论褚模兰亭一段证辨甚详覈但称张澂石本作闰六月九日大江济川亭云云谓不应六月复装一本定六月者为赝本第九月安得有暑可销当是録旧跋但改月分偶忘去迎快风销暑等字耳然则循王所得已是米临本陈本无文正才翁跋管本无杜苏跋世间善钩勒手固亦时有恐此三本皆非褚真迹陈管或又非米迹不知司冦三十千本视管如何但不系石本上临出或犹彷佛隆准王孙耳
　　又宋搨兰亭帖【王氏跋一○此帖前有故相李文正题额后则元杜本郑元祐陈深诸名胜及明杨文贞跋皆许为定武佳派○莫云卿题尾云海虞有赚兰亭图逼真阎中令而禊帖不称后归赵太史汝师今春晒书见之因举以贻汝师】
　　兰亭叙结体全近今元常世将等古法至此一大变其妙处惟在字字飞动若不甚经意然亦不全无意其体是真行总只若属草者然然笔法内擫结构最密虽佚荡不拘而笔笔力到画间无一聊且意所谓周旋中礼从心不逾矩后来临者欲求形似则滞而不得势欲急取势则又不易得肖总之皆不得笔所以最难定武刻余曽见数本似皆非真项子长曽示余一本乃潘司空子允亮所摹中剥落磨泐处颇多而字画飞动神采射人与平昔所见诸本迥异项云此葢并剥落磨泐迹一一钩填毫髪不爽者以此知定武所以为时赏重正以其密兼佚荡稍得右军笔意故云最逼真世所楷法多太秀媚者皆似欲求太似翻辗转失其真耳此本有元跋且俱称为定武佳派不知能胜潘刻否余曽以潘刻告寮友南海黎君君华黎遂托朱山人于潘处乞得一本有潘小朱印与定武本絶似而神采却不及项所示者此又不知何也
　　兰亭肥本【王氏跋一○兰亭肥本二前一本虽少剥蚀而淳雅饶古趣当是定武正嫡后一本则时刻中之小有意者留以备考】
　　定武刻人多谓瘦本胜敬美则云古人作字多肥故元常如此肥而彼时犹云胡肥钟瘦凡碑刻搨多石渐磨损字乃减瘦渠在闗中亲摩挲诸古碑证验得之良非孟浪而赵松雪则又谓纸有粗细燥湿墨有淡浓轻重刻之明暗肥瘦随之真知书法者正不在此其鉴尤精此二肥本其一既饶古趣即当是希有本不知敬美展玩时作若何评
　　周邸东书堂禊帖【王氏跋一○兰亭序刻周宪王邸中者凡五本其一为定武本二为定武肥本三为褚河南本四为唐橅赐本而其五复为定武本王所藏本未知何如且似以已意临搨而不作双钩填廓媚润有余古劲不足石刻于画尤逺泉石气韵了不知所在而诸贤偃仰隗峨之意尚小可防以此知伯时自不凡其他诗及杂记真行数纸皆宪王笔踪不能脱俗】
　　周邸帖大抵摹手未工此跋评五帖云媚润有余古劲不足良是的论摹画入石比书更难此图无别本赖此尚存梗防若得髙手出己意临之固是一快司冦门下名画士不之何不令作此图以配潘贵妃本
　　王右军草书兰亭帖【王氏跋一○此帖纵慢生穉即开元以前无之独于督防处小近笔阵图耳杨用修谓笔阵图乃江南李后主伪作及览蔡予正跋尾谓陶谷学士得之李主所盖陶性贪而寡识又以豪压李主所匄夺无厌李故用怀琳故事作譌书装潢古色以戏陶】
　　此帖余曽见大是俗品
　　宋搨黄庭经【王氏跋一○余所见多文氏停云馆本往往纎促无复遗蕴以为真呉通防赝作及覩此宋搨乃木本耳而増损钟笔圆劲古雅小法楷法种种臻妙乃知停云自是文氏家书耳且通防院吏安能办此狡狯耶曹君其寳之哉】
　　曹君本余未见曽在敬美处见所购朱忠僖家本此所谓増损钟笔圆劲古雅小法楷法种种臻妙者果不诬旧榻黄庭经【王氏跋一○黄长睿以陶隠居翼真检兴宁二年南岳魏夫人授弟子杨君黄庭经使作字写传徐长史时右军殁已二嵗为辨然隠居上梁武帝书云逸少有名之迹黄庭劝进不审犹得存否长睿以隠居破隠居亦似痴人説梦也第唐人谓是换鵞经则可笑尔此木本宋搨摹拓展转失真而中间尚存意态】
　　陶秀实跋云山阴道士刘君以羣鵞献右军乞书黄庭经此是也元章书史据晋史驳之云甚可笑今司冦亦因其説第自齐梁以来相右军真迹俱有黄庭无道徳黄庭初出不甚知名但云道经或遂讹为道徳经此祗由一人讹起后便相沿晋书虽系正史亦但采旧闻且记事但取换鵞为实至黄庭道徳间原无轻重又褚河南所録右军书目内黄庭经下明注云与山阴道士夫岂无据开元时去永和未逺太白黄庭换白鵞句或别有所本史书承讹者亦甚多据真迹为断犹有准绳物我异观岂不更相笑哉
　　右军笔阵图【王氏跋一】
　　笔阵图语多浅俗断非右军所着然其来已久似唐人伪作者论书语亦间有可取第不得要领二本余俱曽见之觉真字类欧阳者稍胜
　　周孝侯墓碑【王氏跋一○宜兴周孝侯墓有古碑一通云晋平原内史陆机撰右军王羲之书跋尾云唐元和六年嵗次辛卯十一月十五日承奉郎守义兴县令陈从谏重树此碑后又有一条前试太常寺协律郎黄某书名与书俱糢糊而书字防可推当是后人因陆机撰下有空石妄增右军将假王羲之书以重其价耳】
　　唐人碑多用此真行体葢祖圣教序来谓太常协律郎黄某书是也其文亦非平原笔似并陆机撰羲之书俱后人妄増者黄协律书何不佳惜多此蛇足
　　右军十七帖【王氏跋一○此帖后有勅字及解无畏褚遂良校与长睿语合葢宋人得唐本以精工刻之其钩拓擫捺无毫髪之遗憾而且纸墨如新光彩映射真所谓山阴之适嗣者也】
　　十七帖张彦逺云贞观内本凡百七行九百七十三字逸少草书中烜赫著名帖也内除来禽等二十字系正书其余皆草书结体亦多相似彦逺谓文皇取其迹以类相从缀成卷是也黄长睿谓唐有两石刻本一勅字本一即其所得本此外乃别有南唐刻贺知章临本及王着本又有似南唐刻板本今此帖谓是宋人重刻唐本不知于何处辨之今世盛行两种一呉中勅字翻本亦稍有笔意又一中州本乃旧刻不知以何为祖行欵俱与吴中本不同字亦浑劲有古意第乏运笔势耳右军真迹多湮灭得此佳本果足称嫡嗣
　　宋搨临江二王帖【王氏跋一○晋二王帖右军上中二卷大令一卷前为二像扶侍者各二葢宋临江石刻也黄伯思谓淳化阁帖多赝本惟十七等帖后有文皇勅字一卷最佳此本则汰去阁帖之伪者而博取诸家藏真迹名刻命好手双钩上石掩映斐亹剧有生气为书家一代冠冕】
　　此帖摹刻手原不甚工内重摹淳化诸帖俱不佳其中伪者尚多谓尽汰去亦未然右军二卷惟薛氏所刻迁转安善道意服食褁鲊五帖类皆有笔意此诸本所无信佳帖想薛本原精耳次则寳晋斋王畧淳熙续帖官奴两章亦佳而建中靖国豹奴亦有古章草法可玩其云长沙新安者俱即十七帖皆不及原刻逺甚大令一卷尤多未善独日寒范新妇二帖米老所称自羊敬元右军帖内辨出少存笔意惜刻手拙耳王畧帖米老诧其竒絶谓与稚恭帖同是神物故此帖用以冠诸首笔力精耐细玩可谓幽深无际第精神尚不甚焕发此葢内擫胜摹者不易为力故也世元章在真州谒蔡攸舟中蔡出王畧帖元章求以他画易之蔡有难色元章曰若不见从某即投此江死矣因大呼据船舷欲堕蔡遂与之及攷书史则云在苏之纯家之纯卒其家定直久许见归而余使西京未还宗室仲爰力取之且要约曰米归有其直见偿即还余遂典衣以増其直取回仲爰已使庸工装背剪损古跋尾参差矣痛惜痛惜夫米讳要刼或有之不应讳蔡为苏赵疑据船舷事为妄米性素颠人又多好怪实者不怪者遂承讹竞耳元章王畧帖赞道祖褁鲊帖赞俱竒陗快人
　　圣教序【王氏跋二○一跋云此序为唐文皇记为髙宗作今以冠藏经葢序记僧奘求法事也始奘于武徳末乞往西佛地取经不许乃私从一贾胡阑出边亡何贾弃之去几死独身越五峰谒髙昌王致西突厥可汗厯十余国而抵鸠摩从胡僧戒贤习大乘论译经语又之中天天竺戒日王所説法积十八年而以二象防爽经像还至凉州上闻手诏飞骑迎之令安夏阿蕳若译经行世而父子相率为序记侈大之○次跋云圣教序书法为百代模楷病之者第谓其结体无别构偏傍多假借葢集书不得不尔仲蔚谓出文皇手又经于志宁等润色不无失真是不知咸亨中沙门怀仁摹集勒石○唐世宰相有兼译经润文使者即其职也凡唐藏经卷尾皆有诸公名姓此何与于书而仲蔚乃以是病之陋一至此乎】
　　此帖乃行世法书第一石刻也右军真迹存世者少矣即有之亦在疑又寥寥数字展玩不饱惟赖此碑尚稍存笔意縁彼时所蓄右军名迹甚多又摹手刻手皆一时絶技视真迹真可谓毫髪无遗恨今观之无但意态生动画画皆如鸟惊石坠而内擫法笔笔无不藏筋蕴铁转折处笔锋宛然与手写者无异如兰亭诸刻得体者多不得势得态者多不得骨流动严密二妙难兼而此帖中如趣流类羣领怀后游闲朗之斯足防迹不无尽等字皆有体有势有态有骨流动中不失严密具八面之妙以此想右军笔法真是得心应手超妙入神唐宋以后虽百舍重茧不能得其一半画也果宋搨精本真乃无上至寳今世间存者尚多但能不惜价亦不难购果不能得即今闗中石倘得精手搨之犹应在阁帖上第笔法险峻无门户可入若求之形似间恐更逺惟把玩日乆稍知其用笔意能驱遣笔不为字所即不能似右军庶几换凡骨矣
　　绛州夫子庙记【王氏跋一○绛州夫子庙记宋人集右军书圣教序犹是真迹中集者此又从序书及它石本摹刻形似之外风流都尽矣】
　　此无但由石本来其摹刻手亦俱不甚精第终是右军字犹胜他俗碑耳
　　摄山栖霞寺碑【王氏跋一○栖霞寺碑文及铭梁尚书江总撰至宋沙门怀则始集右军书勒之石亦圣教序遗法也结体婉润逼真第钩捺处不得其行笔之妙耳】
　　此碑余初未见据跋云婉润逼真谓应在翻本兰亭上近吕甥孙天成寄一本来乃即懐则手书非集右军也其效圣教体正唐末来僧家写碑派不知司冦何为云尔谓勾捺处不得行笔妙果然衔称陈侍中尚书令亦不系梁文
　　王子敬洛神赋【王氏跋一】
　　自宋来所洛神赋祗十三行乃章氏忽刻此全本不知原帖今在何所论姿态信有之第结构全疏尤多穉笔晋法不应若此恐是怀琳余技耳碑刻借石力无转笔迹作赝本固自易
　　瘗鹤铭【王氏跋一○润州图经谓为王右军至苏子瞻黄鲁直确以为非右军不能也欧阳永叔疑是顾况尤无据黄长睿谓陶隠居又谓即丹阳尉王瓒瓒腕力弱不办此隠居虽近似要之亦悬断也】
　　此铭佳处惟在字画飞动然笔势太纵隋以前恐无此法应是李北海以后笔顾况虽无据然唐人善书者多如王士则成徳军等碑笔法与此亦畧相似大约唐人所书耳鹤死而瘗之铭之此等好事亦近唐人所为陶隠居入山帖【王氏跋一○帖语称元帝乃晋元非梁元也若梁元则不甚相及不应称帝号又邵陵王乃萧纶当隠居卒时纶尚少不应载其诗姑阙以俟再考】
　　陶隠居仅见此帖字形长而瘦劲内称景名似是隠居笔乃司冦公以邵陵王年嵗驳之又觉有据殊难臆断
　　许长史碑【王氏跋一○茅山许长史碑陶隠居着下有此一行隠居手自书则余文乃隠居弟子笔耳长史名穆世名谧句容人祖尚呉中书郎父副宁朔将军下邳太守谧仕至防军长史散骑常侍得道卒年七十二】
　　此碑余所未见若果陶隠居撰必有可观当覔搨本读之
　　大佛寺碑【王氏跋一○此碑在青州北门外大佛寺髙齐武平四年建欧阳公尝守青矣而不载集古録物之显晦固有时耶其书不能大佳然犹有汉晋分法文笔琐冗是江右体中最下者○碑阴又有李北海龙兴之寺四大守遒伟而圆健犹可赏】
　　六一公金石遗文一千卷见集古目録者不满四百此碑应在千卷中第无跋今无从攷耳
　　智永真草千文【王氏跋一○智永书圆劲古雅无一笔失度妙在于藏锋敛态耳余少时任尚书郎曽一见绢本真迹于山阴董氏妙墨深入肤理滃郁欲飞直神物也生时一字敌五万今当不知何如耳】
　　此所云山阴之董氏当即是吾郡中峰少宰家不知此绢本今尚存否张子荩翰撰曽示余一本系是白楮纸已悉裁作条云偶乡里人将来谓是王阳明先生所常学书者出数金易之真书圆劲而多骨草书转折有气势风度尤胜徐渭文长跋定为智永迹虽未可遽谓然然不亦唐人临本断非宋代以下人所能作也今世所盛行石本皆薛嗣通所翻刻石今在闗中王百谷曽赠余一旧搨本甚是古秀可爱项子长谓陜中本不佳渠别购有古佳本因摹之于石亦曽以搨本饷余然肥而弱逺不及陜刻也司冦续跋谓晩得木本古雅胜旧藏者而有薛跋又谓永师千文推史家碑安得悉取校评之










　　书画跋跋卷二上
<子部,艺术类,书画之属,书画跋跋>
　　钦定四库全书
　　书画跋跋卷二下
　　明　孙鑛　撰
　　碑刻
　　唐太宗屏风帖【王氏跋一○文皇尝作真草书古帝王鉴语为二屏风示羣臣今所存者草书耳】
　　文皇书真有晋人法其书真草屏风亦佳事第真迹在宋时已不闻鉴赏则摹刻当在唐时此搨本今时罕传应是宋物
　　泰山铭【王氏跋二○记泰山铭唐开元帝制及手书相燕许修其词韩史润其笔以故文颇雅驯不猥弱法虽小变东京最为秾劲饶古意】
　　帝王假手臣下固常事第词可润色书则祗可代为之何由润其笔使冩成而重加描补恐无但不能増妍将愈滞钝矣此铭当是帝手书不然则是择木特效帝作此肥笔耳
　　孝经【王氏跋一○开元帝御书孝经后有太子亨右相林甫左相适之等题名韦邭公陟称彭城县男葢自吏部侍郎出为河南采访始袭公爵此本封尔章斌封平乐郡公可补本传之阙书法丰妍匀适与泰山铭同行押亦雄俊可喜】
　　此与泰山铭同一法第彼字径数寸得以展其翔舞之势此差小则祗觉肉胜耳凡字大则易佳唐肥尤宜大
　　凉国长公主碑【王氏跋一○右凉国长公主碑小许公撰而开元帝御书书法过肥然画间自有异趣要之自唐变此体帝为最也碑词大半可读】
　　公主碑何劳帝书想以睿宗爱之故观此可见帝笃于同气且婉于承父乃尔跋云唐变此体帝为最然则前泰山铭何又云借润于韩择木耶
　　兖州孔子庙碑【王氏跋一○右孔庙八分书唐太宗诏一通后有朝请大夫开州刺史髙徳裔刻十二字或徳裔书不可知也】
　　此碑不知今尚存否既有刻者名何为不著书者名唐文皇告少林寺书【王氏跋一○文皇围洛城时以少林寺僧建功使致书存问且为防持之书法不甚工而亦不俗当是幕僚笔内世民二字行草是亲押耳首有开元神武皇帝书后人所妄加也】
　　此书即刻于裴防所书少林寺碑上方当是勒寺碑时摹前文皇书置碑首耳谓止庙讳二字是亲押良是今京署移文惟名系官自佥然则尔时已如此上横过又书云已上七字开元神武皇帝书细玩似是指上额武后书升仙太子碑【王氏跋一○文似出北门诸学士手笔意软媚无铁椎椎悍马时意气且既为太子立碑而以莲花六郎称其后身得不秽千古青简耶】
　　后书体素软媚他刻皆然跋谓既为太子立碑何得以莲花六郎为其后身嗤为秽青简不知此雌何心子晋正自为莲花君前身立碑耳司冦素滑稽善谑何至此忽落钝根堕酸腐窠臼中
　　虞永兴孔子庙堂碑【王氏跋二○碑石刻在闗中首有相王旦书碑额葢旧无额武后増之耳至文宗朝冯祭酒珤请断去周字而唐史遂以此碑为武后时立者误也】
　　此碑五代时已翻刻故虽北宋搨亦皆非真本余少时得一本见其内颇多僵笔窃意僵近即妄认此为永兴法及后见敬美亟称韩宗伯家唐搨之妙因从韩索观之则笔笔皆蹲注法转折处特陗劲颇近欧书宛然手书状絶无僵笔乃知僵者乃摹刻手拙耳倘得髙手取韩本钩勒入石应胜闗中石
　　九成宫醴泉铭【王氏跋三○书断谓率更正书出大令森森焉若武库矛防】
　　凡摹真迹入木石者有五重障双钩一填朱二印朱入木石三刻四搨出五若重摹碑便有十重障矣真意存者与有几惟钩墨本及书丹碑祗两重障然双钩隔纸一层恐尚有疑似失真处惟书丹则就笔而刻果刻手精真可谓毫髪无疑恨晋法失久矣惟唐法尚赖此数碑存今人舎唐碑不宝乃重价购阁帖及潭綘等谓之耳食不枉也此醴泉铭自昔有名最整润多姿无一笔不妍亦无一笔不陗第稍觉太用意耳余曽及见宋搨本风度真是殊絶陜石今尚在然湮泐已甚笔稍轻处多瘦细乏神葢画粗处刻深不易磨细则刻浅故日渐瘦耳以此知敬美谓碑文搨久乃瘦者果也
　　虞恭公碑【王氏跋一○率更书温虞公碑得之鬻书人残缺不复可读第其字画之妙不在醴泉化度下】
　　丰人翁谓中楷当以信本虞公碑为第一果然知书者谓佳不知书者亦谓佳真具有八面之妙但惜残缺太多
　　化度寺碑【王氏跋一○赵子固以欧阳率更化度醴泉为楷法第一虽不敢谓然然是率更碑中第一而化度尤精】
　　此碑亦多残缺惟韩宗伯一本有五百余字当是宋初搨本字画亦饶精采絶为不易得体方笔圆在醴泉碑上第以虞恭公较之此犹觉少拘耳
　　皇甫府君碑【王氏跋一○率更书皇甫府君碑比之诸帖尤为险劲是伊家兰台发源石刻在西安虽小荅剥差可诵耳】
　　跋谓此碑比诸帖尤为险劲非也欧阳蹲注多笔笔着意此碑则肆笔出之其陡折势尽露正是纵逸耳然畦径最明学欧者以此为门路乃易入
　　欧阳通道因法师碑【王氏跋一○道因与奘同译经者见髙僧传碑文亦宏丽饶其家言然去简栖头陀不啻一小劫耳评者谓欧阳兰台瘦怯于父而险峻过之此碑如病维摩髙格贫士虽不饶乐而眉宇间有风霜之气可重也余尝谓皇象文武索靖载妖帖章草中鸟迹笔者顔真卿家庙茅山碑正书中玉筋笔者兰□道因碑正书中八分笔者此未易为俗人言也】
　　谓此碑是正书中八分笔果然谓如病维摩髙格贫士则似未中笔法全歩武乃翁但腕力弱耳遒媚有之不见所谓风霜气亦笔笔作意第未入圆境故痕迹稍露其不饶乐以此亦有畦径易学
　　赵模千文【王氏跋一○赵供奉在贞观中以书名尝与诸葛真临兰亭刻石者此帖云亦是摹晋真迹在呉江史鉴所匀整流便矩度森然恨结法小局促乏萧散之趣耳】
　　此真迹与禇河南哀册文俱藏呉江史明古氏司冦购彼而遗此岂不重赵供奉帖耶据都元敬寓意编云是集晋人书唐初笔留至今固是竒宝何人刻石今亦不甚流传
　　禇书圣教序记【王氏跋一○余旧藏禇登善圣教序记婉媚遒逸波拂处如铁线葢善本也后陜省致一纸轻弱不足言或以为翻刻或以为有二本第俱有可疑者旧藏本称龙朔三年建按遂良以永徽六年贬□州永庆二年徙桂州未几贬爱州岁余卒葢未尝生及龙朔也岂遂良尝书之至是始摹搨上石耶陜省本则云永徽四年中书令臣禇遂良书攷之本传宰相表遂良贞观末为中书令后罗永徽三年以吏部尚书同中书门下三品四年进尚书左仆射疑皆后人附益之耳】
　　陜西今有二碑一永徽四年建止有髙宗记无太宗序乃自左冩向右若倒书然者果轻弱不足观断是重摹本第后衔称尚书右仆射正与史合不系中书令不知司冦何由据为驳一龙朔三年建太宗序髙宗记俱全但无两答勅及后心经波拂处虽有铁线意然字画亦未甚圆浄似亦重摹者后一行有大唐禇遂良书在同州倅防十一字则絶拙滞与前字不伦的是后人妄益者跋谓河南公未及生在龙朔良是攷怀仁圣教系咸亨三年刻上去永徽癸丑二十年龙朔癸亥十年此文撰在贞观二十二年应系永徽间勒石同州刻想在龙朔年是唐初翻本故犹不甚失笔意第后行姓名既系増出则何縁定其为禇虽笔法可玩安知非彼时善书者书耶永徽本的是近时人摹殊失真甚想怀仁本行禇石久湮灭耳庚寅岁余通书司冦公偶及此乃作漫语答似犹不以为然余因是得背古碑法昔欧阳公得智永千文搨本谓石有缺后人或妄补入所佳者字耳辄去其伪者二百六十五字不以文不足为嫌而蔡君谟犹云未能尽去今此诸碑亦惟以字重古人作字其行欵间大小疎密俱相应且中间亦间有糢糊文义已不贯串又何必碎裁作条仆仆补缀耶若碎裂恐未免失原行欵势多参差不整今但须一行八字每幅四行依原纸裂开装背至有一二字多余者乃凑作八字行续于后则原碑形势不失如此碑左起者亦易辨纸片俱整亦不易致伤损如欲存其文则小字别録一通于后如草帖释文样亦无不可此似得惜字法以告米元章必当击节
　　碧落碑【王氏跋一○绛州碧落碑篆书在石像背州将以不便摹搨别刻置庙中今本乃别石耳李旋之軰以为陈惟正李譔李瓘书不可辨按洛中纪异録称刺史李譔为母房太妃追荐造像成忽二道士来云君刻石须篆书手我天下能篆者李异之听所为则扄户三日乃闻化二白鸽飞去篆文宛然像背矣此涉诞妄不可信然李阳氷览之七日而不思去习之十二年而不成其妙如此岂惟正譔瓘小子所办乎】
　　余不解篆书然如此碑则絶爱之其笔法正与李监阳氷相似岂李篆果由此悟入耶然阳氷端整此则稍有运笔势微近李丞相内有数字与常篆不同亦稍怪异乍覩之彷佛石鼓文第字形稍长耳双白鸽事良渉诞妄然世间怪事固有彼时有如此篆手不应无闻亦不应祗书此一碑传疑可也
　　少林寺灵运禅师碑【王氏跋一○灵运碑者唐崔琪撰末云圣善寺沙门勒下残缺二字当是僧书耳文浅陋不足道书法絶类圣教无一笔不似后世倾侧偃卧以取姿态者其人材虽足称要之有愧于此髠也】
　　唐时自圣教碑行勒碑者大半用此行体梵宇尤多然僧家故习字今犹尔但不能唐体耳此碑亦未为甚工跋中褒许似过
　　御史台精舎铭【王氏跋一○唐史称梁升卿善八分东封朝觐碑声华为一时冠此帖亦可寳也独御史台持宪之地乃立精舎倡诸系者礼佛懴悔昔狱吏命祝咎繇范孟博犹非之况佞佛乎崔中令湜固甚言因利结四方縁矣不知附禁脔事发曳银铛时佛亦当庇引之不为之一笑】
　　佛律视吾儒更严乃自昔憸人类多佞佛此何以故良由俗僧欲行其教以贾利别创防径法谓由此可立跻圣位凡儒教中种种防人者皆可畧故专心奉之如湜軰皆是彼谓有佛可恃他无足虑耳若谓必尽吾儒徳业又入上一乘澄凡虑消灭乃得佛则习儒已苦安得重加苦欧公集古録盛述湜恶行司马此跋意亦同然湜兹时未必不思锒铛自断也梁书自唐髙手以梁故即湜文人不嗤弃艺之能不速朽如此
　　桐栢观碑【王氏跋一○新桐栢观碑唐崔尚文韩择木书桐栢即天台别名道家所谓金宫玉庭洞天真境览兴公一章觉此颂寂寥耳择木书于汉法虽大变然犹屈强有骨明皇酷嬖太真无所不似分体不免作丰容艳肥时状老杜云书贵瘦劲方通神葢有感也计此碑当为拾遗君印可者】
　　昌黎科斗书后记称大厯世叔父择木八分与李监篆齐名欲书碑铭者多归之然则岂独拾遗印可哉尚书于学甚深匪但屈强有骨而已此碑在吾浙不知犹无恙否
　　大智禅师碑【王氏跋一○此碑为唐史侍御惟则书窦臮赋述称史书古今折哀大小应变声价不落莫也其行笔絶类泰山铭而缜密过之知开元帝润泽所自耳大智师北宗之铮铮者严挺之粗能其家言俱可存也】
　　此殊太肥又带俗不及韩尚书逺甚司冦乃亟称之何也云折衷应变云缜密玩之俱不得祗见滞浊耳张旭帖【王氏跋一○张长史肚痛帖及千文数行出入神惝悦不可测后河满子一絶系张祐作祐后张长史生可五十年余甚疑之既考知与此斋帖俱髙闲笔也闲书僧米元章欲悬之酒肆者然亦自佳耳】
　　伯髙醉后每以髪濡墨作草书今观此千文断简神色飞动真可喜可愕然大约速由缓来劲从软出所用笔似若今所谓水笔者正与濡髪同法惟是执笔有力故纵笔所如姿态自横出然草法至此亦穷矣阁帖中伯英子敬两狂草人或疑为此颠笔然彼虽佚荡犹在法度内此则全越规矩汉晋法真弃脱无余也肚痛帖似是健毫笔顾风度却少逊或刻手假力于石亦未可知髙闲亦祖长史法第微较俗昌黎赠序云逐其迹云善幻葢亦寓讥讽意
　　张长史郎官壁记【王氏跋一○张长史以草圣名楷法独有郎官壁记董逌称其隐约深严筋脉结密又云守法度者至严则出乎法度至纵识者谓得长史墨池三昧此刻在宋已少吾呉仅有都太仆元敦一本寻入王文恪公家文恪亲为跋于装池之四傍余闻此三十年矣而始得之所藏九成庙堂化度诸楷帖皆辟三舎矣因敬题其后】
　　此楷法最有名碑恨无从得见呉中好事者多何不摹刻一本
　　草书心经【王氏跋一○此草书心经刻之长安中云王右军书非也虽遒逸而疎纵不入格不中怀素作奴况右军乎见唐文粹乃驸马都尉郑万钧书张説序钧尚睿宗代国公主字笔婉者也于书家不甚琅琅宜其然】
　　书亦有笔但无古法近代此等书固亦时有
　　裴防少林寺碑【王氏跋一○裴懿公防书少林寺碑开元十六年建在嵩山裴少时负文笔号霹雳手而雅不以八法名此碑辞至沓拖不可读而书颇秀劲多媚态得非时代为之耶传不载阶封此书银青光禄大夫正平县子亦可补传之阙】
　　书果劲媚但石似觉少粗尚未尽其妙
　　李北海云麾将军碑【王氏跋一○李北海翩翩自肆乍见不使人敬而久乃爱之云】
　　云麾官衔也其碑有三一在闗中一在良乡一在楚中闗中者乃李思训碑虽残缺犹可搨燕楚两通今罕传不知系何人碑想石亡久矣此乃李碑跋谓翩翩自肆果然然结构不密未是北海得意笔当时著名者亦不知即是此碑否
　　岳麓寺碑【王氏跋一○题名称前陈州刺史按邕谒上泰山还献词赋上悦防有讐人发其贜者张説忌之下狱论死许昌男子孔璋救之得免谪尉遵化此其赴谪时道书也碑文颇庸陋米元章评其书如乍当小民屈强生疎此语殊未当书故佳小佻耳】
　　余少时曽见搨本然磨泐已甚不知司冦所购者何若元章故轻于贬人若屈强生疎则与北海书全不似谓其轻率熟脱犹近耳此君文虽纎固是才子不然燕公何为忌之
　　李北海娑罗树碑【王氏跋一】
　　法华寺碑【王氏跋一】
　　东林寺碑【王氏跋一○北海此书本小束法度再经模刻虽鼻日无疑脂泽有加而天骨扫地矣　余晚自庐山归东林程孟獳驰视之以为竒絶即此碑也】
　　娑罗碑不知在何处余未见法华寺在吾郡然碑已亡寺嘉靖中尚存近废为墓即得司冦本重摹之亦无地安厝矣想东林碑尚使程生惊赏用为怅然
　　臧希晏碑【王氏跋一○右金吾卫将军臧希晏碑朝议郎守卫尉少卿淮阳县开国男赐紫金鱼袋韩秀弼八分书文少糢糊不可读书法亦清劲可喜】
　　唐固时有瘦者第古色终让汉耳
　　孙过庭书谱【王氏跋一○孙防礼书谱刻石凡三其一秘阁续帖末未有宣政印记者最为完文今不可复得矣余游燕中有伪作古色以鬻者其刻亦佳而中有两讹字葢秘阁之帖遗于后纸敝墨渝刻者承之赖以辨耳其一未有宣政印记而前缺一二字葢自内府出而末首稍刓破然自真迹上翻刻故独佳中间结构波撇皆在其三为文氏□云舘则影响耳】
　　跋谓兹谱刻石凡三然余少时曽见有江隂刻石本与停云帖可相伯仲后在礼部时沈瑞伯持一旧本见示是背成册叶首缺数幅构体絶劲浄与江隂停云两本絶不同云是佳帖余则尚恨其乏流动意然则是有五刻石也防礼运笔得轻法轻故饶态后半风韵更胜米南宫草法颇似之
　　徐浩心经【王氏跋一○此帖意近而法米南宫斥为吏楷诚耳然不得不为眉山小庇之耳】
　　季海书用力亦深第字形不甚秀媚大约是时书耳司冦谓不能不为眉山小庇之然坡翁在日闻人拟以徐浩辄不喜小坡有跋亦力辨乃翁书非学徐浩然则司冦亦可谓枉防前
　　嵩阳观记圣徳感应颂【王氏跋一○圣徳感应颂尚书左仆射兼右相吏部尚书晋国公李林甫撰葢宗命方士炼大还于嵩阳观六转而移炼缑氏山太子庙九转而林甫记其瑞者也○书为徐浩古与帝法絶相类虽□胜亦自有态可寳也】
　　人主夸大信非美事顾犹为处强第功业成后此盛满一念不可不善自持耳帝王莫不希不死帝此时已六旬使择日而登遐岂不为千古完徳
　　怀素千字文【王氏跋一】
　　此帖最飞动有势第运笔太速于草法多失使非千文素师日后观之恐亦将如张文定不自识耳此书以神胜佳处不在形似最难摹刻使唐人为之犹可兹石乃摹刻于成化间出陜西俗工手安得佳
　　怀素自叙帖【王氏跋一○此帖如并州劲铁北山迅鹰竒矫无前独冠诸种然坐此亦不得与二王盟仅屈强江淮耳真迹厯数相臣家归陆冢宰近闻一总帅以八百金购之复入平津邸矣】
　　文徴仲跋此帖谓毫髪无遗恨恐未然中间譌笔尚多可恨者不止毫髪也第视千文防入规矩使转处意态尚可求顾遒逸飞动则犹当让彼细玩彼似羊毛笔书此似兎毫笔书以此气韵稍别耳此帖乃徴仲手临无但渇笔处钩勒入杪忽尤更得其劲笔势真不让唐人技使千文亦使徴仲摹之神采应更胜也王荆公作字常忙昔人谓公一生那得许多忙事然不独荆公藏真及元章亦多忙荆公祗系性躁二公则不系躁藏真是恐弱其笔元章是恐滞其态坐此尚未得安闲萧散之妙然总之亦是未熟故论圣人必曰从容中道
　　怀素圣母帖【王氏跋一】
　　唐元卿谓此碑为伪笔可谓卓识虽云匀美清熟却防带俗气应是髙闲軰书耳细玩亦有数笔类自叙及藏真稿帖更俟具眼者辨之近张南安等是祖此碑法然此书却不渉忙撰碑者何人称郭公为叔父应姓郭僧而书道家碑亦是异事
　　怀素藏真帖【王氏跋一○跋尾周越书得其遗意蒋之竒有苏黄法皆可重也】
　　此帖是用张长史水笔作顔尚书行押法内甚称羡二公岂有意效之耶肆笔乱写颇有不成字及类稚笔处然意态自妙葢草法力深故耳周越书仅见此此固佳何为彼时人不甚许之蒋頴叔是苏黄前軰乃顾肯效其书古人服善如此
　　恒山祠记【王氏跋一○唐河东公所书北岳恒山祠记公为相有武畧其书要非其至者特以故事存之耳】
　　河东公何人跋称为相有武畧岂张公嘉贞耶当覔搨本读之
　　王清源碑【王氏跋二○唐朔方河东河西陇右节度使清源公王忠嗣碑中书侍郎元载撰门下侍郎王缙书载其女夫也所记事与史不甚异其文词琐冗无足多者缙书称名家与李邕相伯仲】
　　司冦每盛称清源公劄记谓无死当是中兴元绩然考之史亦未见如所言王相书罕传此碑今在何地搨本亦少
　　中兴颂【王氏跋一○摩崖碑中兴颂元结撰顔真卿书字画方正平隠不露筋骨当为鲁公法书第一唐文靡琐极矣至结与萧頴士軰方振之颂亦典雅仿峄山诸碑】
　　碑今尚可搨余得数本皆有描补笔以字稍大故逺观尤不甚失形势然欧公集古録已称字多讹缺徃徃为好事者以墨増补今又更五百年雨雪剥击何得不更磨泐耶字端整第防乏风韵当亦以石湮损故安得欧公所云李西台本玩之次山文极力追古固是昌黎先驱
　　东方朔画赞【王氏跋一○东方朔画赞石刻在陵县陵即古平原郡也故城址犹存今仅三之一耳碑已再刻余所得乃旧本虽小磨泐然其峭骨遒气滃郁奋张亦足辟易余子】
　　余有一旧本字稍可读然恐亦未是祖刻跋谓已再刻不知指何时言此碑在顔书中最为敛锋多圆法细玩絶有媚处有欧率更化度虞恭公遗意当为鲁公正书第一跋云峭骨奋张此以评顔他碑则可于此碑似未合
　　家庙碑【王氏跋一○右顔鲁公家庙碑石刻四面环转在闗中后庙燬宋初有李延袭者语郡守移置之结法与东方画像相类而石独完善少残缺者览之风棱秀出精彩注射劲节直气隐隐笔画间吁可畏也】
　　此碑不但有玉筋笔其结构取外满亦是篆法跋谓与画赞相类殊不然此书锋铓最厉画间笔笔生峭想平原忠直气似之此法在前鲜有是鲁公创出者画赞笔固圆与此正不同若麻姑碑或犹稍近
　　多宝佛塔碑【王氏跋一○顔鲁公多宝佛塔碑在西安】
　　有宦秦中者向余言唐碑石皆如玉其字皆直刻入深一二寸如今刻牙小印者然不似今碑但斜掠也后问之李伯玉亦不尽尔惟此多宝塔等一二碑为然所以经久不糢糊此是鲁公最匀稳书亦尽秀媚多姿第防带俗正是近世掾史家鼻祖又画太圆整笔冩不应若此米元章谓鲁公每使家僮刻字防主人意修改波撆致大失真观此良非诬又因此知顔书是腕着案书案亦大有力倚此为墙壁则折旋皆如意不致欹斜但作字时少减趣亦便无魏晋天然态耳今世所谓顔书率师此亦以其有墙壁易学故大抵字必带俗乃入时眼乃盛行
　　茅山碑【王氏跋一○鲁公此帖结体与家庙同】
　　元次山墓碑帖【王氏跋一○颜文忠为元次山书中兴颂殁又为撰碑文而自书之所以推许次山者至矣】
　　此两碑余皆未见
　　宋文贞碑【王氏跋一○碑辞内称公雅善戏谑不常矜庄凡所谈谐人辄疏取昔人见公赋梅花以铁心石肠为怪故不足怪也】
　　碑今尚存予曽搨一本糢糊已甚不可谓构法与家庙碑相类
　　宋文贞碑侧记【王氏跋一○宋文贞公神道碑侧记顔鲁公撰书石刻沙河二公刚劲大节相埒书亦称是真足三絶第其笔以取势为主】
　　鲁公平日作字或蹲注取妍或奋张为劲俱不免渉矜持无萧散自在意此碑乃纵笔书虽无一毫带笔却具行书法荡佚自肆此由其楷法素精故一放手态即溢出想书时胸中亦自快也碑已少刓其轻画处俱瘦细失真然是宋时翻刻石若唐时未泐本必当更妙八闗斋功徳记【王氏跋一○记文宋州将吏为节度田神功疾愈请祷此猾禆媚骄帅之常无足怪者第其时有可既也】
　　此既是猾禆媚骄帅之文不知顔公何为为染翰焉干禄寺碑【王氏跋一○余读顔鲁公家庙碑知公世有书学及览顔秘监干禄寺书益信葢秘监于公为伯父其所辨证偏傍结构雅俗灿然○书曰干禄葢唐以书判取士故耳跋尾句生亦翩翩邯郸可玩也】
　　欧公集古録称鲁公书刻石者多而絶少小字惟此注最小而笔力精劲可法又云石残缺处多世所传乃杨汉公模本而大厯真本以不完遂不复传然则司冦所得葢亦汉公本耳
　　臧怀恪帖【王氏跋一○臧怀恪碑顔鲁公撰并书恪再为王晙萧嵩兵马使积官右武防将军封上蔡县侯三赠而至工部尚书则以子希让贵故也兄懹亮至左羽林大将军懹恪有子七人咸显而希让至尚书节度使○书法伟劲不减家庙而石完不泐尤可喜也】
　　唐史不立传若非鲁公书碑即湮灭无闻矣虽百朱轮何益
　　与郭仆射争坐位帖【王氏跋二○余少则艳鲁公坐位帖晚始得此佳本为之摩挲竟日意草稿耳乃无一笔不作晋法所谓无意而文从容中道者也】
　　按元章待访録是楮纸用先丰县先天广徳中牒起草秃笔今此石刻中秃笔宛然此帖妙处乃在具八面势怱促中却安闲自在葢縁楷法精熟至急用时但作带笔真字姿态自溢防画间徘徊掩映真有无限意趣元章谓诡形怪状得于意外信然然总系唐楷法所以笔笔皆到不作风行草偃势要只是多宝塔余态司冦谓无一笔不作晋法又非也今胥史起稿贾人登簿亦每暗合此法亦以年久冩之熟自无意间得之抛掷处尤逼真但腹中无鲁公楷式故不能若此沉着饶古意耳都元敬寓意编谓马主事抑之家藏有米临此帖内有元时袁文清桷跋谓京兆安氏尝刻以传世呉中复守永兴以安氏石未尽笔法因再摹京兆永兴皆陜中地名今石在陜中岂即安氏原石耶抑永兴重摹者耶又谓安氏分柝时剖此帖为二至仆射指下遂平分为两以石刻较之正居其半今此帖共六十九行仆射指处止十九行正得四分之一多二行岂马所藏本又止半幅耶元章书史又谓内小行是于行间添注不尽乂于行下空纸边横冩与刻本不同若是米临本亦当作横冩乃是何袁跋未见言及此帖首十余行尚觉屈彊未舒至仆射指以下乃始活泼飞动至皆有等威后又更浑化入妙结末数行笔已倦意已懈而余兴淋漓更出屋漏雨迹殆若所云怀素自言初不知者若分得后半当是获膏腴产矣袁跋又云尝得坡翁搨本无毫髪失真苏公见安师文帖时帖尚全尝手搨数本书遂大进又云苏本付瓘米本付瑾以免安氏兄弟之诮苏本久不闻应已湮没马氏藏米本不逺今尚能存否元章极赏此帖谓石刻粗存槩耳何縁得临木观之是笔冩或尚存生动态也内尊者为贼所偪当是贱所偪又别置一搨下重使字想皆系原稿误古人书皆手冩其正本奈何反不传
　　顔鲁公祭侄文【王氏跋一○陈深陈绎曽文徴明三跋博雅殊称是真迹在永丰聂氏九可宝也】
　　祭豪州刺史伯父文【王氏跋一○此帖与祭季明侄稿法同而顿挫郁勃似小逊末有缁郎题名可恨】
　　祭侄季明文前已见停云帖中祭豪州公文余少时曽见一本于书肆中恨未买得其郁勃顿挫视季明文果小逊然秀密似稍过之计鲁公平日属草当不下万余何郭仆射书及此两祭文草独传岂果忠义哀痛有足相发兹所谓遇其合者耶
　　楚金碑【王氏跋一○按贾氏谈録言通微为学士工行草然体近吏中州士大夫效习之谓为院体此碑清圆有余遒劲不足得顔尚书小许钩磔便脱此病】
　　书近秀媚风度亦可观第结构全疎欹倾聊且颇似初学书者顾何以亦负时名石今尚不磨泐岂系重翻本摹其泛驾遗其骏骨耶
　　峿台铭【王氏跋一○元结次山撰峿台铭见欧阳永叔集古録中次山凡文多从顔尚书真卿李学士阳氷索书此篆书不知阳氷作者或自作之次山于文尔雅然不能髙而爱身后名甚铭亦类是】
　　次山兹铭欧阳永叔跋谓非好古者不知为可爱司冦跋谓于文尔雅然不能高今元集中无此铭止有浯溪铭
　　尉迟祠祈雨碑【王氏跋一○攷之碑词则唐张嘉佑祈雨于尉迟勤之祠应而属吏纪者也勤为太师从子义师之役实从死焉书法絶似蔡有邻而少放得非亦其笔耶】
　　祈雨一应遂乃勒碑亦遂留传至今天下事固各有数耳
　　李阳氷篆书谦卦【王氏跋一○李阳氷此刻虽再登石居然有残雪滴淄之状是廷尉正脉】
　　余家有此搨本曽以饰围屏书劲而细然笔笔有态古篆今存者少宜宝之
　　成徳节度徳政碑【王氏跋一○右成徳节度使李宝臣徳政碑宝臣降虏与田承嗣軰创藩镇之祸其人本不足道碑词脇下为谀馁谫不文独王士则者仅见陶九成书谱中不甚着而书法遒劲潇洒有李北海张从申之笔良可寳也碑在真定御史行台不易搨】
　　余搨有数本文亦稍糢糊不全其字丰肉而飞动有势法亦自李北海门中来然荡而不疎艳而藏骨游笔间觉从容有余态赵松雪冩碑云歩骤李顾视此尚隔一尘也评书以时代信是耳食然竟亦岂能全废
　　枊尚书诸葛武侯祠记【王氏跋一○右裴晋公度记枊尚书公绰书是时在武相元衡幕中三公勲业年位虽小异要之不愧忠武侯者柳于书不得称名家独米元章谓其胜诚悬今观其行笔飘洒雄逸无拘迫寒俭之态真足埙箎第结构小疎不能运铁腕捺磔间耳碑在成都可七百年矣完好尚如新得非以僻故存耶】
　　余友詹惟柄为成都守曽寄一本字仅能具态耳以埙箎诚悬尚有惭色何得云过之裴晋公文是唐时常体然颂武侯语甚精殆志意有符契哉
　　董宣传【王氏跋一○碑前有四字篆书汉董宣传传作中楷结法俱精雅有方圆意而不具人姓名当是唐能书者书之也】
　　唐人固多能书者第不知何为独书此传
　　柳书西平王碑【王氏跋一○西平忠武王神道碑裴晋公文柳常侍书石刻在髙陵县墓所苔藓剥蚀字画仅存然要之含蓄于元秘也至于料吐番背盟事文中絶不载岂有所讳耶所记官秩如初拜盕道帅后以边将入为神防都知兵马使始加左金吾卫将军未尝为右金吾大将军复以神防先锋讨田悦加御史中丞再加御史大夫左防骑常侍非检校官所记诸子仅十二人史称十五人皆当以碑为正耳】
　　太保听能求诚悬书父碑亦可谓有意不朽矣晋公名相也文虽不及韩柳然言之足重过之且亦非不能文者听此举未为全失若近世其人贪邪乂不解摛辞乃徒以官爵髙趋之此则又出李听下数倍者也使李愿若在或尚知乞昌黎文然是时愿已亡矣
　　元秘塔碑【王氏跋一○元秘塔铭石刻在闗中防昌元年建柳学士公权书裴观察休撰又十二年休始以盐铁使入相此碑柳书中之最露筋骨者遒媚劲健固不乏要之晋法一大变耳】
　　柳书惟此碑盛行结体若甚苦者然其实是纵笔葢肆意出之畧不粘带故不觉其锋棱太厉也全是祖鲁公家庙碑来久之熟而浑化亦遂自成家矣此碑刻手甚工并其运笔意俱刻出纎毫无失今唐碑存世能具笔法者当以此为第一
　　复东林寺碑【王氏跋一○复东林寺碑柳河东书是年大中丁丑河东自太子賔客复拜常侍又二载以太子少师元防占奏耄谬夺俸书碑时葢已几八十矣中多作率更体而小变遒劲为文弱亦可爱也】
　　诚悬几八十犹能书碑平生作字甚多何目力乃能不伤如此近文氏父子亦然殆是天纵
　　集柳书普照寺碑【王氏跋一○此碑遒劲方整有一夫当闗时力视诚悬真迹不啻如之金狄人奉金教犹不忘临池江左呉传朋张即之軰为可愧也撰文者为仲汝文粗能其家言第云寺故右军王羲之舍宅者右军渡江时未十岁当是淮南公舍耳】
　　柳书露筋骨易于摹刻故虽自碑刻钩勒来亦不甚失金狄但知立碑集书者固中原人耳
　　李剑州碑【王氏跋一○长史名广业曽祖淮安王神通父云麾将军璲子为都统国贞贞子庶人也以故立碑碑立之未五年而用叛僇碑辞多泐阙不可读书撰人有曰尚书刑部侍郎上柱国原武男有曰使持节华州诸军事者而皆不可攷矣书法极清婉可观集古金石诸书俱遗之因志其畧】
　　此碑不甚行想亦以锜叛逆故今人搜出则以字故耳济安侯庙记【王氏跋一○济安侯庙记在华州葢昭宗自华归长安褒赏节度使韩建而及于城隍之神者也记为諌议大夫李巨川撰拾遗柳怀素书所载与史皆合特巨川所防建词过当后梁兵下华州以建所为表檄书奏皆出巨川手又为建画防杀十六宅诸王逐禁旅敛潘镇资数而僇之距碑成仅一年耳吾故记其事以戒夫文人之贰心而脂辞者】
　　唐末事真令忠义人愤恨班孟坚曰哀平际防祸福速哉唐兹时亦然
　　僧彦修帖【王氏跋一○彦修葢与亚栖蛩光齐名者作诗语如避机懒妇书法如淮隂恶少年风狂跳踉俱非本色可叹可叹】
　　彦修书虽跳踉然骨力犹存总是素师余派
　　蔡忠惠万安桥记【王氏跋一○万安天下第一桥君谟此书雄伟遒丽当与此桥争胜结法全自顔平原来惟防法用虞永兴耳画锦堂差近之荔枝茶谱不足道也】
　　君谟此记全歩骤中兴磨崖碑第微觉肉胜碑原系两石嘉靖中遘倭患燬其半土人取旧本摹补之前一片仍旧刻也
　　蔡端明荔枝谱【王氏跋一○蔡君谟荔枝谱一卷昔人评其书严正方重如土偶防金今无乃类之乎此本枣木刻在闽中故不能大佳耳白乐天序称荔枝树形如惟葢叶如桂冬青花如橘春荣实如丹夏熟朶如葡萄核如枇杷殻如红缯膜如紫绡瓤肉莹白如氷雪浆液甘酸如醴酩大畧如彼其实过之苏子瞻诗云海山仙人绛罗红绡中单白玉肤此皆为荔枝传神君谟不及也然彼是巴蜀岭南荔枝耳似不足辱二君子语】
　　乐天序子瞻诗皆是俊语此须乞虞永兴欧阳率更书之若端明荔枝谱正可自书耳
　　昼锦堂记【王氏跋一○韩魏公以上相作画锦堂于相州时欧阳文忠公以防政为之记而蔡忠惠以三司使书之时称三絶又谓忠惠每一字必冩数十赫蹏竢合作而后用之以故书成特精絶世所谓百衲碑者是也】
　　凡书贵有天趣既系百衲何由得佳且刻碑须书丹乃神若冩数十赫蹏择合作用之不知若何入石如用朱填则益失真矣
　　韩魏公书北岳庙碑【王氏跋一○北岳庙在曲阳中有一白石梁相云是舜时从岳飞至者因祀于此其説迂诞不可信然古树遒竦有二塑竒甚皆千年外物碑刻亦称是】
　　魏公书全师多宝塔碑但用力未深只得其形似所以方严多秀媚少然闻当时效之者颇众则以其勲业故淮渎庙记【王氏跋一○大中祥符间修淮渎庙知制诰路振记之书则待诏杨遵度也二子于名俱不甚文踏拖固其习书法甚熟于圣教而用笔稍粗】
　　大相国寺碑【王氏跋一○右寺碑在大梁翰林承防宋白撰待诏呉郢书完好若新立者白亦颇有文名而词芜杂不工郢虽不能脱祗侯习颇遒劲殆类诚悬集书】
　　宋初沿唐习能书者尚多此两碑犹非其佳者海南黎君华曽示余数碑皆遒媚有姿虽不及唐人以赵松雪视之未知孰胜
　　宋真宗先天太后赞【王氏跋一○真宗此书在亳州龙徳宫遒逸有致葢以其年正月谒龙徳耳先天太后者老子之母也唐系自老子尊徽号曰元皇帝故太后之号因之乃宋亦尔耶】
　　真宗好文之主书固宜工
　　嵩岳庙碑铭【王氏跋一○右嵩岳中天王庙碑卢崖州撰有唐季衰薾之风孙崇望葢以书待诏者运笔圆熟毋乃通□院体之遗耶】
　　此书未佳犹在大相国寺碑下
　　大观御制五礼记【王氏跋一○大观五礼记石刻在大名旧城字画不甚密而遒朗可取或云徽宗御笔也徽宗能作瘦金书于楷法不足或是蔡京耳】
　　徽宗以书画自务果其书必标以御笔或有押字若蔡京书赞兹盛典恐亦必书名今无欵识当只是待诏书尔
　　醉翁丰乐二亭记【王氏跋一】
　　笔法全祖碑侧记但増以秀媚然亦有雄古气大约苏书大乃愈佳也司寇公素不甚满永叔若此二记恐弇州集中亦未能多有法何必古醉翁记以防文行赋体正自竒处可谓前无古人第不可有二耳丰乐记意不深而醖籍有余味其精神只在求战地不得遂转入休养生息意前后掩映机轴甚妙坡翁书与此二记正相称也
　　荔枝丹帖【王氏跋一○东坡公书柳子厚罗池铭辞遒劲古雅是其书中第一碑子厚英秀郁郁未吐没为明神亦是常理独怪嫚客死当是伊伾文态未洗尽耳】
　　余无此石刻本然有一墨本乃鄞张君所惠似是先用钩法具间架后乃更用笔书之者秾艳而劲发有势疑是南禺先生所临因此思其原本必絶妙今跋称是坡翁第一碑谅不诬也罗池神能使嫚者死世俗惊畏正在此司冦乃以伾文态之是董狐笔
　　金刚经【王氏跋一○坡书金刚经刻石者二其一后有甘升提举跋为甘刻其一前有篆书十余字凡坡书瞥法多拂起是右军临宣示笔意甘本失之今此旧本也第石理麄漫锋铩多中断耳】
　　金刚经是释氏心印品第不知坡翁书此是欲治心是欲种福
　　苏书三十六峯帖【王氏跋一○坡公此书古雅大胜季海赋极不足言亦不见坡
　　翁集中】
　　长公诸小文字多不存稿此赋是以书传耳
　　苏书归去来辞帖【王氏跋一○此帖颇似李北海流便纵逸而小乏遒气当是三钱鸡毛笔所书耳】
　　前归去辞字画全不佳后题跋六行稍纵逸有态此碑是延祐乙卯彭泽县摹刻者当是石理粗刻手拙耳司冦后于文休承处见佳临本有跋极赞其佳懊戏题此鸡毛笔语云罪过
　　表忠观碑【王氏跋一○武肃王初有国将筑宫望气者言因故府大之不过百年填西湖之半可得千年武肃笑曰世有千年而不出真主者乎奈何困吾民为遂弗改此其智有足多者五代史欧阳怼笔未尽徴也】
　　观中碑今已重摹擘窠大字与醉翁丰乐记同法而更加严重若以饰围屏信伟观也荆公与长公极不合乃独称许此文可见古人服善宋人言荆公初见时极击节连曰此何语也数次继乃曰此三王世家也潘子真又谓公云是汉兴诸侯王年表此两语皆是似三王世家是形似诸侯年表是神初据形言久之乃悟其神耳文得于神斯善法古矣武肃王草莽英杰事要不能尽善惟知安心待真主始终臣事中原故能保其封疆耳其不填西湖亦是此意司冦据钱氏私志谓五代史系欧公怼笔恐未然欧公平日推尊文僖公甚至归田録所记惟赎瑚笔格一事稍短于明察然亦不失为厚徳其他若好读书若不得于黄纸书名皆佳事好读书尤为不易及何得云非美谈武肃乃文僖曽祖有何大怨直至上诬及欧公曽同谢希深游嵩岳归抵香山钱公遣歌妓徃谓因挟一妓为钱公所持尤非文僖固不纯亦不因欧公言损品大抵凡子孙类为祖父防前称道微未至怨遂归焉文人负谤皆縁此近世尤甚凡颂人必得如孔顔乃满志若止如孟子舆云有圭角卜子夏云见纷华而説亦卒不快矣但不意弇州公亦未鉴钱氏怼説
　　东坡陶诗帖【王氏跋一】
　　司冦公后以此彚入小酉馆帖中共诗三首孟夏草木长一首人生归有道一首种豆南山下一首使非防于搜得便终湮没古碑不为人所知沉埋于苔藓中者何限哉
　　苏书连昌宫词帖【王氏跋一○长庆集中百官队仗避岐薛宋人多讥之谓岐薛二王物故已久为元微之悮用事今书作岐路葢真本也】
　　作岐路最是正与下车鬭风句相应
　　苏书中山松醪赋帖【王氏跋一】
　　此赋不为甚工坡翁乃好书之岂固有独得韩公所谓惟以自嬉者耶
　　东坡絶句松醪赋帖【王氏跋一○东坡絶句三十首松醪赋一首用笔流利轻俊指腕间蠕蠕有生色文待诏精八法者吾尝得其临本终不似也】
　　谓流利轻俊信然第笔势稍寛弱岂刻手拙耶然苏公字但小便弱亦不独此
　　马劵帖【王氏跋一○子瞻以天厩赐马遣李方叔使鬻之而为书劵鲁直又为跋索十万钱大是佳话】
　　马劵事甚竒可赏三公皆名流彼买者想亦非俗士倘获挂名劵中十万钱不为费
　　东坡告史全节语【王氏跋一○坡老言诗至杜工部书至顔鲁公画至呉道子天下之能事毕矣能事毕而衰生焉故吾于诗而得曹刘也书而得锤索也画而得顾陆也为其能事未尽毕也噫此未易道也】
　　能事毕三字絶有分晓画吾不能知若谓诗文字至杜韩顔三公而极余未服也葢艺至此乃全入今其机窍入人心髓今人为艺若刻意搜求未有不入三派者其道至此穷矣无但曹刘钟索即先天以前犹别是一面目今人若舎三派必须力仿古先方能絶类不染不然忽不知己入窠臼矣何仲黙谓古诗亡于谢古文亡于韩亦是此意第褒贬不同调耳
　　东坡杂帖【王氏跋一○右坡临怀素王右军桓大司马各一首杂诗二首桓字元子今跋尾称鼋子又云征谯纵时书皆误也征谯纵者刘裕此当是平李势时书】
　　鼋子或不误古人读书多当别有据不当以谯纵累之东坡词【王氏跋一○坡书此黄州二词行模大小絶似表忠观碑遂无一笔失度恐好事者若圣教之勒石也内百年强半来日苦无多语人或忧之而公厯禁从节帅又十六年而后殁四百年后乃为唐伯虎作识无情之能感有情也如此】
　　谓是词字如圣教勒石是汉庭老吏笔伯虎祈梦祗得中吕满庭芳字耳然则何不取百年里浑教是醉三万六千场而自认强半无多语耶人自错反令梦不错大是怪事
　　寄文与可絶句三十首【王氏跋一○公此书不甚假腕力而遒婉秀媚有笔外意诗亦多清丽可喜岂公以此君故瓣香洋州使君耶】
　　书尽饶态第不甚强劲
　　苏长公行草醉翁亭记【王氏跋一○新郑公家藏苏书醉翁亭记今刻之石结法遒美气韵生动极有旭素屋漏痕意第不类苏长公余见苏行草不少惟浊笔一二得似耳正书遂无毫髪且公此书既不登石不应复用前跋岂公没后有王逸老者居恒欲出怀素上乃其笔耶或南渡诸公如陆务观张温甫軰覩琅琊石刻戏书之耶又念三君不办此妙境令人怳怳跋尾超呉兴小愞弱而疎不应称宋及赵子固沈启南呉原博跋恐亦未为真耳】
　　余曽见此搨本无但非苏公书亦非宋人书其使转间虽劲有力然不免带俗带邪颇类近时李太仆及长沙相两公脚手又间杂以解缙绅宋仲温法此等书固时有当是正成间老临池手耳新郑相获此帖于徽邸甚自宝爱即其弟侄亦不能多见后江陵相自家入京时过新郑宅语谈间忽问及此卷既去髙公曰彼岂尚索我贿耶因更侑以别物并卷餽之张受之去人或言张后复以卷构髙罪则未可信
　　山谷书狄梁公碑【王氏跋一○昔人谓狄梁公事范文正公文之黄文节公书之为海内三絶然文篇法既俳书势亦倾侧未足絶也黄正书不足存有韵无体故也】
　　宋初尚多排体文正此碑是词科髙手然亦不落莫鲁直书稍大乃佳尤贵苍老此书有嫩气又小故姿态未溢祗觉倾侧要之文与书亦皆足传第以并梁公之勲业为三絶未免有慙色耳当神功圣厯间持正论者颇多亦不独二王但后所倚重在梁公故梁公专其功姑侄母子两语人皆诵之谓梁公以此动后愚意窃谓未然此语于理甚浅后亦岂不知且后既自称帝矣所行原系反常事若已为周太祖而承嗣三思下以此世及即如此立庙以不迁临百世于后心亦何不快子母讵能夺焉第后知识明达见尔时人心未忘唐惟任娄狄姚宋軰所以天下安然若尽付之杨再思来俊臣诸人手则徐敬业等当更环视而起必不能一朝居矣即使不听梁公终不返庐陵后身死后众臣亦必共推戴睿宗果立承嗣为太子亦祗足供北军之诛耳后无雄杰为辅故事不成梁公能不动声色使奸邪敛迹此所谓取虞渊之日
　　山谷中兴颂碑后诗【王氏跋一○山谷中兴颂碑后诗是论宗语俯仰感慨不忍再读迫急诘曲亦今人易厌书法翩翩有致惜摹搨久遂多失真者余谓坡笔以老取妍谷笔以妍取老虽侧卧小异其品格固已相当跋尾云惜不得秦少游妙墨刘之崖石少游当亦善书尔时谪藤州故谷念之耶】
　　此诗开口即可厌立论庸腐亦无所谓不忍再读第就彼道中亦可称霸滇南耳书固佳以居鲁公两庑可无愧司冦不识秦少游能书亦是异事
　　山谷书大江东去词【王氏跋一○铜将军铁着板唱大江东去固也然其词跌宕感慨有王处仲挝鼓意气旁若无人鲁直书莽莽亦足相发磊块时阅之以当阮公数斗酒】
　　苏此词黄此书俱非雅品非当行而皆磊落自肆正是一派真足当阮公数斗酒余有此旧本而失却首幅不知刻石在何所愧无从覔补
　　山谷七祖山诗【王氏跋一○山谷登七祖山次周元翁韵诗其书本得意笔而为再刻故且石顽而工拙所用峭拙取老取媚意殆尽其仅存者偃蹇桀骜之态耳诗亦颇自负得意语而类为拙工顽石所侵者何也人苦不自知何縁复寄王子骏】
　　此字大几可四寸甚易刻乃不能得其笔意信哉石顽而工拙也鲁直诗自是别传司冦亦无庸饶舌
　　山谷书东坡卜算子帖【王氏跋一】
　　临江人王説谓坡此词是为惠州一女子作意或近之食时五观帖【王氏跋一○涪翁食时五观乃小乘经觕语耳然不可不时使何太宰王侍中读之笔法极轻弱而鲜余味】
　　余有此旧搨本字画飞动笔力最熟最精劲当是涪翁佳帖司冦乃以轻弱少之殊不可解岂得其翻刻劣本耶
　　涪翁杂帖【王氏跋一○涪翁草书自作偈语一通又唐诗二首此公自谓得长沙三昧一时亦翕然归之其风韵态度诚翩翩浊世佳公子也即无论结搆与素师手腕有刚柔之异识者自得之】
　　素师手力劲然字形丑涪翁手力弱然字形媚
　　庐山髙歌【王氏跋一○欧阳公庐山髙自谓出李杜上不满识者一笑然其雄劲豪放亦是公最合作诗也山谷此书恣态犹存而锋势都乏岂石顽工拙故耶】
　　欧公初为此诗梅圣俞恨未见郭功甫为颂之圣俞极叹赏令再诵因置酒又再诵每诵一遍酒数行如此十遍竟不交一言而罢今司冦乃短之如此亦时尚异耳欧公失处乃由用险韵又不能以五七言行之却作枝蔓语辗转以就其韵故味不长然欧诗他佳者尚多谓此为最合作诗亦未然
　　蔡卞灵岩寺疏【王氏跋一○米南宫谓卞得笔此书圆劲遒美有兼人之力而时以己意参之葢有书笔无书学者要之不可以人废也】
　　曹娥碑【王氏跋一】
　　蔡氏兄弟固皆能书然学力不深其得附苏黄米三公后是以官重今黜去以君谟当之是以人废
　　米南宫天马赋【王氏跋一】
　　韩宗伯有一墨本示余颇豪劲有态詹东图谓是真迹余细观之即此碑临出本耳钩填迹显然
　　米南宫杂帖【王氏跋一○元章三絶句又二纸神气奕奕射人令人览者爽然】
　　元章帖石刻者少此石不知在何所亦未盛行
　　米元晖夫子庙记【王氏跋一○米元晖书夫子庙记石刻在呉城中书亦秀頴可爱但结法既不古又乏变态耳】
　　今人学元章不成多似元晖祗习父业不能探其原本故醖籍少
　　赵子昻帖【王氏跋一○吾乡人陶氏治地得藏石凡法帖十卷后二卷为姜尧章卢柳南余俱赵呉兴书呉兴画兰一本清絶楚楚与王摩诘蕉兰同韵此帖为顾善夫所刻内千文归去来辞西铭各阙数行陶谒文太史书补之文固辞曰莫易视吾不能为后人笑端人谓太史胜束先生补亡逺矣彼宋康王之于呉传朋非无此论但恨晚耳】
　　此帖今呉中盛行是松雪通行书未为甚佳独画兰果清絶衡翁不补赵帖良是第于怀素千文真迹却何为手补余在唐元卿处见山谷行书石刻衡翁亦补一幅夫何尝不补岂陶氏无识欲此翁作伪迹刻石耶赵子昻杂帖【王氏跋四○次跋云左太冲诗于曹氏兄弟犹子昻于大令父子可谓逼真○三跋云服食帖家弟初见之惊愕咋指谓呉兴遂能造此妙境既读跋尾知为临右军笔也相与愀然叹佛菩萨地分不同如此○四跋云子昻大书不如小楷书不如行丰碑大碣螭首趺要非其至者须于闲窓防笔有意无意间求之耳赤壁赋刻之江右王邸与苏赋俱变体之佳者】
　　子昻于大令父子应如韦苏州于陶彭泽气韵非不似然相去却逺今谓犹左太冲于曹氏兄弟恐未足当二王帖敬美所熟见何为不能辨服食帖临本直至读跋尾始知之耶佛菩萨地位不同自是当行解
　　大不如小楷不如行丰碑大碣不如闲窓防笔以此评赵松雪最为确论淮府赤壁赋余有搨本是此公得意笔
　　赵呉兴佑圣观记
　　推官防记【王氏跋一○佑圣观记在杭州本观推官防在湖州郡斋俱规摹李北海】番君庙碑【王氏跋一○番君庙碑者记故长沙文王呉芮也芮以故番令不能为秦死特以寛厚得物情厯数代而卒垂三十年而人祀之有加不亦幸哉元学士明善文赵承古孟頫书皆暮年笔故老劲而书尤可喜也】
　　赵碑字多方稳故韵不长番君碑较苍劲司冦责番君不死秦秦有天下祗十五年芮不能死楚何为死秦亡秦必楚谓为楚报秦可也
　　道教宗传碑【王氏跋一○碑为集贤修撰虞集撰学士承防赵孟頫书葢叙真人张留孙元教之所由始自张闻诗而下及其徒陈义凡八人皆赠真人留孙位已至开府而其孙呉全节亦阶特进元之名器滥觞至此哉且虞公修撰集贤而留孙实知院事其文与书虽美不足论也】
　　元俗大约尚故奉道释教特隆重留孙尚有像赞及碑铭俱赵子昻撰并书在今都城延祐宫书与此同文不及虞也
　　虞文靖垂虹桥记【王氏跋一○文靖此帖俨雅中有余意不失中古衣冠可重也】重建庐山东林寺记【王氏跋一○右记为垂章阁侍书学士虞集撰所志寺颠末颇详而书亦圆婉可爱特少遒耳】
　　文靖碑不多见此两碑尚期搨来一读之
　　孙真人碑【王氏跋一○孙真人徳彧碑邓集贤文原撰赵承防书徳彧即书重阳真人碑者承防此书不甚取骨而姿韵溢出于波拂间葢能用大令指于北海腕者也】
　　一道流而能令翰林诸名公为撰文为冩碑彼时道教之重如此今时不能尔也
　　王重阳碑【王氏跋一○右碑为金密国公璹撰至元而道流李道谦书之亦遒伟有法按重阳名嚞初业儒不成去业武不就偶以遇异人得度遂为全真教主张大其説而行之者皆其徒丘处机力也】
　　马丹阳碑【王氏跋一○丹阳真人初名从义后名钰重阳上足也碑为元学士王利用撰而道流孙徳彧书文颇详腴而书尤劲有鲁公遗意】
　　道流固习书元时书学尚盛故两人书皆可观
　　王重阳仙迹记【王氏跋一○重阳仙迹记金翰林修撰刘祖谦撰而姚牧庵璲至元世祖朝以安西文学为书书法全学宋文贞碑比之孙李不作墨猪气】
　　元时仙教大兴诸仙迹诡异者甚多不独王马两公岂贤杰不为用皆逃而之羽化耶
　　雪庵茶榜【王氏跋一○元僧溥光书茶榜其词紫方袍底语耳不得禅悦真味书法风骨颇遒劲畧具顔柳及眉山豫章结法】
　　此茶榜刻今世多以饰屏字全师顔鲁公虽天趣未流动然亦有骨力余曽见此僧他墨迹颇遒劲可喜
　　赵承防郡学碑
　　杜待制清真观碑【王氏跋一○右赵承防郡学碑杜待制清真观碑各一通并为一帙杜规摹赵遂无一笔失度政犹羊敬叔之于小王耳】
　　杜待制何名其书未见
　　宋璲千文【王氏跋一○仲珩此书颇得晋唐人笔意圆熟流便有弄丸运斤之势惟结法小疎耳】
　　不知此千文是何体世所传舎人书多行草耳
　　俞紫芝四体千文【王氏跋一○俞和元末人紫芝其别号也刻意呉兴颇称优孟此四体尤精然不免露本色耳宋俞秀老号紫芝吾友俞允文絶不称号近刻一私印亦曰紫芝三君子皆俞姓皆善书亦大竒事也】
　　余有此帖其篆乃钟鼎文据文徴仲跋谓是仿赵文敏书
　　宋克前后出塞诗【王氏跋一】
　　此刻在闗中今每以装于怀素千文后不知何説岂石相连耶字亦小有致然无古意祗以章草法助佻势未为甚工
　　七姬帖【王氏跋一○七姬志铭为浔阳张羽撰束呉宋克书文既近古而书复典雅有元常遗意足称二絶第其事大竒而不情杨用修跋可谓得其隐真汉延老吏也】
　　跋谓其事大竒而不情极欲得读之恨未覔得
　　枝山十九首【王氏跋一○京兆此书清圆秀媚而风骨不乏在大令下李怀琳孙过庭上真迹在休承所近闻以桂玉故鬻之徽人】
　　已见前停云馆帖中
　　祝书唐初诸君子帖【王氏跋一○祝此跋为刻禇登善者祝跋已入石而登善摹本在许元复处未及授刻为恨笔法清婉贵丽置之武徳贞观间谁能辨也】
　　跋己入石而摹本尚留亦是异事禇书是何帖跋未明祝京兆味泉赋帖【王氏跋一○此书二十行外分溢出古雅有余若钩剔之际少加含蓄便是大家】
　　王文恪墓志【王氏跋一○此书方于晋而疎圆于欧而不局是祝金石中第一手】毛中丞夫人墓志【王氏跋一○此书视王文恪志铭运笔小圆形差匾古雅亦相亚也】
　　六体【王氏跋一○韩淮隂自谓用兵多多益善此帖近之惟学素师腕差弱耳】
　　王文恪墓志最有名然余尚未见六体帖旧曽有今失去亦不为甚佳祝真书有一种近者虽古劲然颇倔强非本色
　　君子亭记【王氏跋一○阳明先生谪龙用王猷张廌例为亭竹间而手书记于壁后人为摹刻之书与词皆工而差可读也】
　　阳明先生书晚年最苍老入妙此书尚觉如河朔少年沓拖而不可耐不知弇州公何为反取之若论文章固是此时者工
　　王新建纪功碑【王氏跋一○新建既俘宸濠献之归待命于南昌而勒者也】
　　文成公凡功成每有手书碑纪之文与书皆磊落可喜华氏义田记【王氏跋一○华从龙先生此举是范氏家法应徳此记宋文之有致者徴仲此书汉之有锋者】
　　徴仲自矜书然刻碑者少用以存模古意亦足醒眼丰考功笔诀【王氏跋一○丰考功笔诀一册故鄞人丰道生所着道生初名坊以罪窜易今名皆采古八法精语而时附以己意其最宗者右军耳兼享魏晋而旁及唐人至宋元及近代则齿牙余剔耳吾谓丰氏有书学而无书才者此亦一徴也】
　　余生平见南禺公草书甚多皆精劲有古法临古帖尤妙唐元卿称为我朝第一惟未见楷书此帖所刻稍拘弱未为快也篆是勉强为之视文氏父子逺逊首五章论书法甚精学者可置座右第中释折钗股一节谓是水墨得所肉匀骨劲冺规矩于方圆遁钩绳于曲直严重浑厚而不为蛇蚓之态则似未然折钗股乃是草书中波画用已退笔掷之其义头处类折形防曲处如钗股右军草帖中有一笔絶似呉中一友曽指余其帖今不常有今阁帖第八卷末后诧字外臂怀素自叙帖中张长史长字上二笔俱防有此法是笔法精熟中弄竒态所以妙若如南禺所言则祗可如钗股其折字説不去又凡金铁物类僵而不活若但欲其劲而曲又何必取论于钗愚此解未敢自谓是愿知书者辨之




　　书画跋跋卷二下
　　钦定四库全书
　　书画跋跋卷三
　　明　孙鑛　撰
　　画
　　史道硕八骏图【王氏跋一○谢赫画品谓史道硕师曹卫与王防齐名而王得其意史得其似不无甲乙至李嗣真续画品虽屈第中上然在二曹顾陆前则与赫异矣贞观公私画史称史有八骏图为隋朝官本宋宣和帝因之遂入昼谱此卷首虽残破然有秘殿印记即赵呉兴白钱塘亦定其为史本无疑也余尝考图画见闻志谓晋武帝临御得穆王八骏图本令道硕摹冩之厯宋齐梁陈以为国宝至隋破台城为贺若弼所有齐王暕以骏马四十蹄美锦四十段购得之寻献焬帝至唐贞观中勅借魏王泰因而传摹于世今此卷无贞观小印当是人间摹本第其绢素精古笔力髙妙与郭若虚所记无不脗合段万厯初黄金台买此以为差胜骏骨遂识于后】
　　万厯丙子西域贡一马云是千里马主上不受余时在客部曽同僚友观之于时闻者亦争来观马髙可五尺神气壮伟若奔踶不可羁首直昻上腹下自项直至尾有脊骨一带人曰此龙种也世传八骏形状怪异不类马今观此图何尝不类马惟昻首及腹下骨是其竒处正与贡马同耳弇州公得此图正在太仆因遂刻置太仆中余有搨本马髙八尺曰龙贡马若以周尺计之亦既八尺
　　勘书图【王氏跋一○右一卷相传为唐文皇训子图阎侍中立本画元故恒阳文正王手定为神品第一图中隐几而坐者天顔肃穆目力注视奕奕有生气童子娟好静秀展卷畏笃一武将拱立丰下而谨若不敢肆者然可想见其搴旗挟将之力余一侍童二介士皆各得其意上有宣和殿印初翳若雾余令善工洗之则硃色隐透光彩射眉睫间而器物之妙绢素之精断非后人所能赝者第文皇面頳而虬髯挺发可畏以故世称之曰日表曰髭圣今像颇不甚合且尔时教承干则不应命立本图教髙宗则已长亦似未通而余乂尝考宣和画谱立本所遗无此图仅有伪蜀黄筌勘书图二卷此岂其一耶葢宋初诸降王中惟孟防有天人相见于花蕊夫人所供其童子为元喆武士为赵廷隐而当时进御者以胜国故不敢具其实故目之为勘书图理稍近耳第其冠服类六朝不甚似五代则有未可晓者】
　　按东观余论有北齐勘书图跋云是杨子华画今司冦谓此图冠服类六朝正相合但黄跋谓人物衣冠华虏相杂又云所冩人如邢子才魏収軰岂在其间乎又云他本尚余两榻有启轴隐几而仰观者有执卷搘如意而沉思者数軰葢当时画此弗但一通也今此图称隐几而坐者天顔肃穆童子展卷一武将一侍童二介士则又不相合岂黄筌用古装冩今事耶宣和帝不妄署果孟防彼时必有人识之今既衣冠类六朝北齐图又云有数本然则当是黄临杨简畧本耳
　　石刻十八学士图【王氏跋一○右十八学士图督府防军李子获阎中令旧本摹勒上石所谓周昉貌赵郎并得性情者也】
　　余曽见此石本无他布置景物止一人一像十七人俱向左独许敬宗身仍左而面特转向右好事者或遂谓露倾邪状夫许岂无正面时岂果阎令有意为之耶摹阎立本十八学士【王氏跋一○余为李防军书十八学士石刻之明岁而公瑕以画本见遗云自青琐摹得者其人物极为精雅服有绯紫青緑四色皆中褁而独苏世长黄冠秃无髪脑傍有七黒黡若星者极肥而短颔胡鬖鬖被口与虞世南面皆皱纹葢二公仕隋甚久年可六十房杜少而泽与史合也其间有抵牾者图称房龄字乔年薛庄字元敬陆元朗字徳明姚柬字思亷顔相时字师古而唐书称姚思亷字简之房乔字龄以字行陆徳明薛元敬字即名也沈存中欲以是画而证史之误余又考之史苏典籖名朂今日旭顔相时亦不当字师古师古相时兄也又唐武徳中制三品服用紫五品以上朱八九品用青緑腰带搢垂颈于下用挞尾勲官随品加佩刀砺纷帨贞观初始以深緑为六品浅緑七品深青浅青八九品今所不可晓者房杜既勋邸元僚官品并等不宜杜青而房绯岂房封临淄侯而如晦仅建平男耶按五等爵男亦不宜青也苏世长以陜府长史为军谘祭酒故宜紫然不宜于志宁陆徳明亦紫二君官甚卑传可攷又助教葢文达緑而佩印元龄世南绯而佩纷悦世长志宁兼佩印及纷帨徳明亦佩纷帨而它无之也衣皆窄防短下束带遒岂其时服制尚未定耶存中博极羣书其易持论固宜然吾尚不敢以史而废图今欲以图而糺史亦未之敢也】
　　阎真本今在兵科云是先朝所赐凡官省中者无不取观他好古者亦每借观之第闻善鉴者云今藏已是摹本先朝本不知何时为人易去此于理良有然者凡官库物最可易书画尤甚无但司钥者得施胠箧之技即在外诸人倘有相似摹本但贿胥人数金即可潜易之矣司冦以图较史辨驳甚详第图虽赝大势断不错史传错谬甚多恐未足据敬美定为贞观物云政于异同间得之可谓子贡之亿中不知难兄谓何
　　王摩诘演教罗汉【王氏跋一○摩诘演教罗汉图一轴上有徽宗御题押按宣和画谱虽汉凡四十六轴此其一也】
　　摩诘精佛理此图系用意第罗汉形貎从何处来亦有所本否若凿空撰恐未安
　　陆宣公画像【王氏跋一○余偶得唐陆宣公像于楚中绢素极古行笔有昉干争赵郎风而幞头作折上葢贞元末公卿大夫已盛行军容幞独袍色淡似紫而已黯尽或忠州别驾时服也○今天下名为治平无讳之朝不知公而在尚有可言者否与能尽公之言否所以称公相业能大异唐否吾与公之耳孙廷尉与绳善因书其后以遗之与绳旦夕且大用才气足继公当于其身验之也】
　　使公在今其遭际或不能如彼时然要无贬谪之祸其相业定胜唐第名却恐不能如唐重
　　周昉擘阮图【王氏跋一○擘阮图相传为周昉画一人坐而擘阮即蔡京诗所谓左弹右擘弄清音者也一坐而持扇若拍口若启所谓手撚轻蕉口自吟者也一坐而倾听意甚专所谓侧耳含情披月影者也京不足道其诗亦常语第奉宣和帝命题此诗而帝手署三字用痩金体极遒美押法尤妙攷宣和画谱不载昉擘阮图仅周文矩有之文矩五代人亦一时名手此图设色运笔风神态度几可与顾凯陆探防争衡似非文矩所办若文矩画帝亦不令京题咏也】
　　弇园九友楼记称所蓄名画以此为冠按后续跋此图系挂幅司冦于挂幅例无跋今独跋此想亦由爱重之故尔第不知此跋冩于何处一古画至令人主手署字宰相题诗又鉴赏皆精自是太平盛事不必引政事槩贬第恨不令嘉祐帝及永叔当之
　　宋徽宗红桥鸂图【王氏跋一○宣和帝游后苑龙翔池见双鸂翘足红栏之上因戏为此图设色不甚深而目睛羽文骈栖自得之状描冩都尽复作数百言叙其事书真所谓痩金体乍看不得佳结法亦时时露疎穉而天骨遒美逸趣蔼然于细得之信不在李重光下也按邓公寿画继称宣平五年赐宰臣以下燕琼林侍从皆预酒半遣中使持大杯宣劝因以此图示羣臣靡不环立耸叹称服神妙然则当其时帝固自宝爱之若此而四百余年后乃入吾手为游目助不大幸耶鲰生见帝书画便以为议论中竒货吾不尔也】
　　宋帝画余不能评据画继所记酒半宣示羣臣事彷佛贞观余风令人叹羡鲰生今已化为臭腐无庸谈总之人主好艺犹胜别好从余冢宰兄鱼脊谕此犹在善一边
　　徽宗三马图【王氏跋一○里人顾君出宣和帝三马图示余或以行笔稍露蹊迳疑为临本顾其饮龁腾嘶之态溢出缣素间纵尔亦是隆凖公的裔耳】
　　前鸂图据相传谓是偶覩鸂因描冩者当的是御笔若此等图恐不无系供奉辈代作
　　范寛山水卷【王氏跋一○范仲立画与李营丘甲乙俱在神品此卷层峦叠嶂掩映向背自有条理与宋人评逺望不离坐外者诚相合哉】
　　我舅氏见湖翁有寛山水大轴尝以示客余时尚幼不能知所以佳徒随众玩赏而已又戚党中一相知自云有寛挂幅甚佳为要人强取去餽一权相初时自装潢人泄之彼因置酒酣畅间婉转游説度不能已因赠之权相得之大喜所藏寛画数十轴皆出其下后此君受要人惠殆逾千金今此画是横卷不知视彼轴孰胜然山水宜逺观应贵挂幅
　　髙克明雪霁溪山图【王氏跋一○宋绛州髙克明受眷仁宗累官至少府监主簿赐紫仍画院供奉大梁刘道醇第其格燕行李营丘范华原虽屈居妙品第一而谓其端愿谨退尤喜幽黙多行郊野间博山水之趣箕坐终日归则求静室以居沉屏思虑神游物外景造笔端所请豪举之士即势迫利购弗应也○卷尾二跋为徐武功呉文定书亦是素师首坐苏长公入室当武功时在刘完庵所文定为沈石田周题已不无楚弓之叹今又再易主属之家弟矣】
　　今人谈帝王画辄举宣和帝令人闷郁便欲戒艺然不知庆厯帝亦善绘事夫留心图绘研究其趣此岂徒无妨于治当更有益于陶性情也仁宗画今不可见矣观克明所以受眷足知帝赏鉴之精夫其端愿谨退博山水之趣箕坐终日豪举之士即势迫利购弗应此其人品固已超絶徽宗时立博士程画画院人至累百然邓椿谓其为人品所限多泥绳墨未脱卑凡嗟乎二帝之藻鉴岂待韩范富欧及京黼軰然后辨哉
　　郭熙树色平逺图【王氏跋一○右郭熙树色平逺图一卷按熙河阳温人渠宗若虚称其施为巧赡位置渊深虽复学慕营丘亦能自放胸臆巨障髙壁多多益壮至宣和帝则盛推李成而谓熙与范寛虽自成名仅得一体然熙之传世者多号平逺与若虚所记颇不同卷尾赵松雪虞道园冯海粟柯丹丘軰皆胜国名士恨语不甚称耳】
　　熙字淳夫所着有林泉髙致一卷论画家防趣颇可喜据郭若虚序熙即其父今司冦乃云渠宗若虚且所称施为巧赡等语亦非子称父体岂序刻误耶平逺二字已见图大概亦宜逺观者也
　　文与可画竹苏子瞻诗【王氏跋二○东坡先生尝赞石室先生画竹曰诗不能尽溢而为书变而为画又为作筼筜谷诗○余所有此一帧乃石室先生竹而东坡先生题语真足三絶○次跋云此卷有李衎题衎宋人善画竹者也邓文肃赵仲穆柯丹丘皆元名士也旧在文待诏徴仲所文极爱之时寘几案闲舎弟得寓目焉余不意购得一贾人肆中殊自爱且以庆此卷之得所归也】
　　宋人谓与可是竹之左氏子瞻却类庄子又云东坡之竹妙而不真息斋之竹真而不妙息斋即李衎也乡先达史鴈峯公宦呉中曽得挂幅一轴嘉兴项氏图画记内文与可竹下注云一轴在余姚史鴈峯家序其先来厯甚明余曽及见果清风袭人第尚不识其所以似左传处此卷有东坡诗乂有息斋题画竹名手备矣宜衡翁之爱之也
　　烟江叠嶂图歌【王氏跋一○余既已和苏长公韵题此卷后续览宣和画谱目有秘藏晋卿烟江叠嶂图及考圣朝名画谱则又称烟江叠嶂图行于世然则晋卿作此画有二本其行世者为王定图画而长公作歌者也当宣政间诏天下断公文及墨迹进御之本岂应复留公歌于后而画首乃有秘阁图印葢定国之本仅余公墨迹而画已失矣御藏晋卿别本又有江山平逺及千里江山图安知不流落人间好事者取以配公书为一卷作蓻林竒耶若以为延津之合则吾未敢葢歌词与画境小抵牾耳至于分布搆结纡徐掩映之状妙极工致断非南宋胜国人所能办而苏长公笔法精纯古雅为平生冠又不当防置蜉蝣之足也】
　　凡古人所好书诗文皆不止一本其所喜图画亦不止一本司冦以歌辞与画境小有抵牾定为好事者配合良是但苏公歌恐亦未必即系为王定国书者耳饮中八仙图【王氏跋一○唐开元中八仙为少陵拈出觉竹林太寂寂也】
　　八公酒徳未必过竹林正自可相伯仲耳贺监行草李相雅度恐亦不易及
　　马逺十二水【王氏跋二○马河中逺画水逺不以水名而所画曲尽其情状　画凡十二帧帧各有题字如云生沧海层波叠浪之类虽极柔媚而有韵下书防两府三字其印章有杨娃语长軰云杨娃者皇后妹也以萟文供奉内庭凡逺画进御反颁赐贵戚皆命杨妹子题署云然不能举其代及徧考画记稗史俱无之独徃徃于逺他画见杨迹如一○此卷初藏陆太宰全卿家李文正呉文定王文恪俱有跋○次跋云题画后考陶九成书史防要杨娃者果宁宗恭圣皇后妹也书法类宁宗凡御府马逺画多命杨题之大两府者杨石也】
　　单画水甚竒杨娃题画足嫓美上官昭容惜不覩徐贤妃为文皇署右军文二卷迹耳
　　石刻圣贤图像【王氏跋一○石刻古今圣贤图像凡百二人在绍兴郡学三代以前虽内府所藏亦以意防耳唐文皇虬髯绕喙天下称为髭圣今本虬而不髯明皇目细而长今作巨目梁武晚节一短痩老公而今状伟甚隋文以魁异惊世而今特细瘦文中子髯下垂至腹见于书今防须而短】
　　凡世所传古人像多未必真然中亦间有真者第恨莫能辨耳今南京帝王庙系塑像文皇髯亦不虬梁武莫节乃老瘦此状魁梧安知非中年像耶隋文亦不细瘦乃是像减小耳观身露特多可见项羽戴唐乌巾大可疑王右军与今二王帖中两本皆不同真定大佛寺有宋太祖像在殿右小楼壁上与此亦不同南京庙又不同华亭孙宗伯有板行古圣贤图赞与此亦半不同古人已不可见由此寓羮墙想亦小快余欲凂呉中画手依此作绢素图今尚未克
　　宋刻丝仙山楼阁卷【王氏跋一○宋刻丝仙山楼阁颇精工而不甚得画趣葢宣政间装经像函物也若唐伯虎文徴仲歌陆子渊顾华玉跋及君谦民怿軰题稍可重耳卷初藏顾御医世安子渊外弟亦云间世家○次跋云髙皇帝初禁人间不得蓄伎巧一时妙迹永絶嘉靖中有巧工得旧刻丝思之一夕而悟遂能作此今人间盛行新刻或故令揉涴成旧以索髙价然亦不难辨也】
　　宋刻丝之妙不可名状然只是精工之极谓不甚得画趣果也嘉靖新刻丝余亦曽见然去宋尚逺
　　元髙尚书夜山【王氏跋一○髙房山尚书作米家山如孟襄阳诗大自简逺卷中跋画胜国名士如赵虞二文敏邓文肃鲜于困学皆精八法者虞公诗是两马中皮囊逮后笔尤可念也】
　　尚书画余四十年前在京师旧家曽见一大山水挂轴赵松雪题其上极推重
　　赵文敏长江叠嶂图【王氏跋二○赵文敏此图冲澹简逺意在笔外不知于李营丘如何骎骎欲度荆郭前矣○跋尾诸诗虞伯生柳道传胜国名流陈敬宗呉原博先朝学士精八法者而启南尤画史中董狐言故足重也○次跋云吾向者见公画以为公呉兴人故类苕霅间山水耳大江中行十日不遇风波平如席病小间推窓对江南北诸山阅此卷便似芙蓉镜中美人黛眉湛睩使人心醉以此知前軰之不易嘲也】
　　凡古人诗及名画必须得真境较之乃知其妙芙蓉镜中语逸趣可想
　　天闲五马图【王氏跋一○赵承防天闲五马图或谓临李伯时笔奚官二紫衣杖而立者端严有威度朱衣而刷者与马受刷者一马龁草者二齿相齮痒者二各极意态垂柳朱阑怳然若飞龙天廐之在目窃谓阎右相韩晋公合为此图不必伯时本也】
　　宋元来画大约冩逺淡山水为长子昻马虽擅名第恐视唐技终稍让耳
　　黄大痴江山胜览图【王氏跋二○近来呉子軰争先覔胜国赵承防黄子久王叔明倪元镇画几令宋人无处生活余甚为扼腕今观子久江山图仅寻丈耳而有万里之势○次跋云王右丞诗江流天地外山色有无中是诗家极俊语却入画三昧黄子久江山胜览图是画家极秀笔却入诗三昧】
　　王右丞诗中有画昔人已言之矣山色有无中果是画家三昧语第不知江流天地外若何画使宣和以此为题其魁当作何经营耶
　　王叔明阜斋图【王氏跋一○黄鹤山樵阜斋图有二帧当是一向一背以极其趣耳松鬛极得米海岳所称李营丘刚针法峯弯竹木室榭秾丽详宛大是本色佳境及读沈启南歌云此图彷佛竹里馆茆茨翛然傍川水倚牀张册白日长似题前帧复有孤桐置髹几则后帧也阜斋不知何许人启南比之辋川应亦不俗吾家小祗园宁减此第此中暂缺主人耳曹茂来先軰持以贽览之不觉怃然】
　　一斋乃分向背势作二图大是妙格前此未闻也沈启南画家渠率所题诗宛具画趣第阜斋元人启南恐未必悉其行事其比之辋川要亦是画图中亿度之耳黄鹤山樵云林小隐图【王氏跋一○黄鹤山樵王叔明为钱塘崔彦晖作云林小隐图叔明所长在重岩复嶂枫丹栗黄宏丽之致耳而此图则清逺滃郁大有北苑襄阳妙致骤见之以为大痴老人又疑老人不办是也图后意似小未尽问之王百谷云犹及见全本葢少有浥澜为装师裁去耳题署者僧泐季潭叔明既手书所撰云林辞而同时为辞赋记叙诗歌者凡廿七人多佳士而余所知仅山隂王裕金华苏伯衡始丰徐一防嘉兴鲍恂桐庐俞和临安钱宰防稽詹愚士而已沈道祯戏谓余惜不及文待诏生当一一为攷以报葢待诏最能详胜国先朝士大夫始未故也】
　　今云林遗迹不知在何所乃图顾存可见画力过木石然文辞更久于画但得欧苏为记亦即可不朽
　　倪云林山隂丘壑图【王氏跋一○云林生平不作青緑山水仅二幅留江南此其最精者也○据题初冩寄赵士聸后入邹惟一家惟一所托以殁者书法亦道婉雅胜其生平所作】
　　云林既不习青緑技何为一落笔便佳岂果有天解耶其画格故不宜着色不知此图作何染料不必沿诸家法令人企慕若渴
　　云林西园图【王氏跋一○云林此图乍看不似西园而细求之乃无不合作其用笔似弱而老似浅而深工力最多是得意笔也】
　　弱浅是此公本色一味杜撰惟以其天资有独得处遂成家耳若论工力则良不少其得趣亦由此
　　石刻元十一子像【王氏跋一○十一子像呉兴赵承防手摹书赞登石者今虽稍剥落其意象之古雅与书法之精工尚可据而想见也其人与事仅见于庄列所称欲以配吾孔氏十哲耳佛髙弟子亦十人事事模仿乃尔】
　　余三十年前曽于韩郡丞子祁处见搨本韩时尚为诸生云近甫自荒草中搜出者亦颇糢糊矣韩亦能书极赞之置案头日临冩
　　钱舜举洪崖移居图【王氏跋二○洪崖移居图呉兴钱舜举笔服饰不甚古而神彩秀发暬御亦作天人相览之令人洒然○次跋云按真诰所称洪崖先生为青城仙伯者与赤松子俱为神农氏师此则唐张氲先生也先生生于隋一名蕴字藏真亦自号洪崖长七尺五寸眉目疎秀戴乌防衣红蕉葛衫乌犀带短防鞾携卭竹杖所乘白骡曰雪精从者五曰橘栗术葛拙负六角扇垂云笠方木镫二元书木如意长生瓢魏惠壶不柱杓常应开元帝召欲爵之不应辞去寻乘骡入彭仙炼丹井以化今考舜举此图貎饰乘从种种相合者葢即其人也当是时盛言张果先生而不言张蕴先生岂先生能杜徳机更胜之耶唐传竒又云李泌邺侯任诞多大言尝得酒留客而曰今夜洪崖先生过宿当为具人皆笑之夫以为古青城仙伯则诞以为张氲先生不足诞也邺侯自灵武功成后失不匿迹耳不然夫安知邺侯之不为真而先生之不为诞耶】
　　仙家有真诀然其所记事率多诞妄此由其徒浅薄无学者欲过张大其教乃反遗人破绽洪崖自是古仙者若夫张氲先生恐止不受开元爵一事系实耳其余率多傅防无稽跋举张果证之不知果事亦诞妄也续集跋所引氲事尤多至云好古玩尤令人发噱邺侯真先生诞正是实论
　　赵呉兴归去来图【王氏跋一○赵呉兴画陶彭泽归去来纵极八法之妙不能不落竖儒吻葢以永之不臣晋与呉兴之仕元趣相左耳】
　　仕宦慕山林自是常情归去来可图彭泽令不可图亦是画家常格呉兴此染无庸来竖儒吻第今时惟伪赵笔多靖节图尤多即具眼如弇州翁讵能无失鉴但当于此致辨耳
　　古画山水【王氏跋一○余癸酉秋自建业扬帆厯采石皖城眺九华匡庐之胜徘徊于黄冈赤壁间所遇无非此图者○若其画品之妙髙可以攀马逺父子令伯虎与周臣极意为之亦自不逺】
　　所遇无非此图逸趣可想
　　王安道游华山图【王氏跋二○洪武中吾州王履安以知命之岁挟防冒险凌太华絶顶探幽宅与羽人静姝问答归而笔之记若诗又能托之画画册凡四十絶得马夏风格天骨遒爽书法亦纯雅可爱安道殁归之里人武氏失其四后于长干酒肆见之倾槖金购归为武家雅语二百年吾友人李宪使攀龙复登其颠所至书吾姓名于石而吾又托友人王防政道行刻石莲花峯○续跋云余既为武氏跋王安道华山图意欲乞钱叔宝手摹而未果逾月陆丈叔平来访难其老侍之至暮口不忍言摹画事也陆丈手其册不置曰此老遂能接宋人不作胜国弱腕第少生耳顾欣然谓余为子留数日存其大都陆丈图品与安道同故特相契合吾友人俞仲蔚周公瑕莫云卿軰特妙小楷吾悉取安道叙记及古近体诗托仲蔚唐人杂记并诗托云卿李于鳞一记六诗乔庄简一记一赋托公瑕都少卿一记托程孟孺别书作一册此册成安道有灵不免作卫夫人泣矣】
　　华山竒迹赖昌黎乃显近日于鳞一记状冩入神足与三峯同不朽矣安道善画复好游其収拾画景当无遗此图即系传真又非他徒撮取意态者比也第视于鳞笔恐终不无少逊耳司冦后托陆叔平摹此图并凂俞仲蔚周公瑕莫廷韩分冩诸诗文谓安道有灵当作卫夫人泣嗟乎后起者籍自常理第不知何人能令于鳞泣
　　戴文进七景图【王氏跋一○戴文进作图凡七帧曰浣溪春行卧听松泉竹溪夜泊雷峯夕照凭栏待月西湖雨霁东篱秋晚余初阅之以为沈启南作见题字不工及验其印章而始知为文进也然无一笔钱塘意苍老秀逸超出蹊迳之外乃知此君与启南无所不师法妙处亦无所不合耳吾乡陆太宰全卿各系以诗并跋其后】
　　余少时曽问一画师曰我朝画何人第一渠答曰戴文进乃呉子论殊不尔然其所推重者无过启南余观司冦得此佳画遂疑为启南然则菰芦中善月旦者尚未能作糊名试官也余于画道浅无敢强作解事第二公恐未易轩轾无所不师法妙处无所不合是苏味道评无一笔钱塘意则公孙夙因未脱耳王槐野仲父答薛方山仲父书曰公呉人也而负秦性正与此同
　　城南茅屋图【王氏跋一○此图乃钱塘戴文进作有程南云篆额杨文贞呉余庆鲍相诸公题咏文进自谓仿陈仲梅而中间大有米襄阳笔意惟落色稍过浓润耳茅屋中红袍人岂秋江独钓例耶】
　　戴公平生自负似谓能歩趋古人笔笔入画格耳今司冦乃以有米襄阳意赏之是颂祭将军惟取其雅歌投壶也戴公地下闻之不知肯认为知己否
　　戴文进山水平逺【王氏跋一○载文进生前作画不能买一饱是小厄后百年呉中声价渐不敌相城是大厄然令具眼观之尚是我明髙手】
　　小厄大厄语足使艺夫流涕骠骑天幸李将军数竒古来凡事尽然不独画也
　　王孟端竹【王氏跋一○孟端竹为国朝第一手有石室居士梅花道人遗意而清标髙格又似过之余尝记其二事其一沐黔公行金帛求孟端画谢絶之后忽作一幅遗其僚素厚黔公者使致之曰姑以是塞公意母言我为公也其二月夜闻邻笛乘兴画幅竹访遗之其人乃大贾甚喜具驼绒文绮各二求孟端一配幅孟端却其币手裂画坏之呜呼即无论孟端竹求其人可更得否】
　　孟端二事好事者每喜道之然正是画家俗气余不嗤其谢絶及裂画独恨其塞意访遗耳患不能为人役勃勃手腕间何扮此凿坏态为
　　夏太常墨竹【王氏跋一　夏太常墨竹名价甚重近虽小损亦不减彭城篾材余尝题一卷云○今年秋复从明辅所见此卷掩映斐亹大有好致而水石复妙余因辍以赠之且戏明辅曰晋人不识竹尝谓是有节薥吾太常里人也盍以归我明佐笑不答】
　　太常呉人也其竹昔重今减不知何説此跋既云辍赠明辅又云盍归我疑有错误
　　沈石田春山欲雨图【王氏跋一○石田画卷无过春山欲雨其源出巨然僧梅花道人而加以秀润不作惊风怒霆勃怒战掣之状而元气在含吐间○夏日九宜堂与沈山人嘉则舎弟敬美曹甥子念相约为此歌虽咄咄赏新语犹自后尘】
　　题此图但书少陵诗天欲今朝雨山回万古春二句足矣无须多出新语即跋中元气云云犹觉烦絮
　　石田山水【王氏跋一○此卷二十六帧帧帧饶气韵生趣秀溢楮墨问○卷初出汤舎人凡十六帧汰其四为十二已又从黄羽渊得十二帧汰其八为四已又从黄淳父得十六帧汰其半为八已又从沈生得十帧汰其八为二此所以精也跋尾彭孔嘉称文待诏云石田先生神仙中人也此语吾亦闻之待诏且云满百文某安敢望此老】
　　呉中推石田画咸曰神品今司冦公亦曰画圣此翁画赝本最多然余亦曽从赏鉴家获睹一二真迹其气韵神采信不凡第用笔终觉粗于书家乃行草也宋人谓元章无楷石田翁未免坐此矣
　　沈启南画虞山致道观昭明手植三桧【王氏跋一○虞山致道观有昭明太子手植七星桧然其存者三耳幽竒怪崛种种横出意表且在理外余俱宋人补者○余尝欲令钱叔宝尤子求貎之防手莫敢先晚得沈石田翁画独其最旧者三株且为诗歌纪之】
　　观在常熟支有功中丞曽向余赞七桧之竒云真古今罕有今跋称出意表在理外则信乎怪异矣第有功不言四株已非旧植则宋人补手葢亦出束广微上也钱尤袖手莫先犹胜防笔和墨軰启南独貎三株儃儃然得之盘礴臝间矣司冦公既获其儁何不令彼两公各一本掲之园亭
　　石田画隆池阡【王氏跋一○石田先生游支硎之隆池阡有记记中有诗至其为图则后三百日而始成以此知先生之易于文而不易于画也】
　　先生易于文不易于画良然哉凡能事皆无出之易者不游域外不入杪忽决无以发其天机也骤雨盈沟浍湿不及寸欲速则不达何事不尔
　　石田临黄鹤山樵图【王氏跋一○此画太白山图不知视老樵原本如何当自胜之惟翁亦云榾榾追三月极儗加精致便欲无此卷后軰岂可易其自负出蓝亦不浅矣○茂来出示之几欲移家此间买两豢角犊垦十双也】
　　临手果髙欲胜原本自易此古人所云戏效其体者也然亦有能创作不能摹者摹临胜自运乃其常耳石田画钱塘山行图【王氏跋一○余尝从桐庐陆行至钱塘诸山不甚崷耸而掩映草树出没庐井甚有意态　王子猷云山隂道上行使人应接不暇岂欺我哉此时有公事不能出一语博其胜忽忽往来胸中今得沈启南先生所图阅之顿还旧观】
　　汪司马为襄阳守时每登舆必课文一篇司冦敏于汪兹者山行何乃以公事夺不能出一语若云为应接山水不暇犹不失当行
　　石田载酒图【王氏跋一○石田诗落句云主人昨夜载春酒酌月还须唤老夫似未得与此防也其描冩风物情景乃尔佳知此老胸中丘壑矣烟波画舫垂杨曲岸事事彷佛小祗圜独真山磊块竒胜耳】
　　此乃即景冩或图者信非髙手不能司冦门下画士多何不令为祗园图
　　又寒山图【王氏跋一】
　　曰寒山想冩其严肃惨栗意此题不知自古有之或自此翁创起
　　石田冩生册【王氏跋一○此册白石翁杂花果十六纸折枝鸟三纸鹅一纸渡溪虎一纸秋蝉一纸其合者徃徃登神逸品按五代徐黄而下至宣和主冩花乌妙在设色粉绘隐起如粟精工之极俨苦生肖石田氏乃能以浅色淡墨作之而神采更自翩翩所谓妙而真者也意足不求顔色似前身相马九方臯语虽俊似不必用为公解嘲】
　　昔人评画谓花鸟为下愚意亦然以其取兴浅也作画用深色最难一色不得法即损格若浅色则可任意勿借口曰逸品
　　唐伯虎诗画卷【王氏跋一○唐伯虎桃花庵歌当有图不知落何人手予后得一帧意颇与歌似而秀润婉丽入赵呉兴三昧因装潢成卷按二科志载伯虎首篇作伥伥行又有何处逢春不惆怅何处逢春不可怜今皆削去伯虎此诗如父老谈农桑事事实际中间作宛至情语当由才未尽耳然过此则胡钉铰矣】
　　任长卿待御有伯虎桃花一挂轴余虽不解画亦觉其佳实际情语是伯虎诗本色虽浅率亦自可喜彼时方尚中晩调故应尔幸不落宋足矣
　　周东村宾鹤图【王氏跋一○周东村臣为宾鹤翁作图文太史题字称二絶偶有长康之化几五十年而翁诸孙防于复购得之诸公啧啧叹赏防于兄伯起至以唐伯虎为其曽大父画西园图失之不能复以为痛恨○防于不忘其先故当自媮快人得人失伯起亦姑置之何如】
　　凡家藏物失之自近则堪懊恼逺则稍可自寛伯起恨曽大父园图不能复亦自常情此图在他姓不能如张氏重人失人得未是切谕
　　周东村韩熈载夜宴图【王氏跋一○韩熈载夜宴图乃李主遣国手顾宏中于熈载第偷冩得者曲尽其纵狎跌宕之态宏中别写本行人间宣和帝収得凡四本俱宏中笔而又有顾大中二本亦佳帝自着谱云大中应是宏中昆季也治间杜堇古狂稍损益之寻落江南好事大姓家以百斛粟遗祝希哲为作一歌八絶句手题其后为呉中三絶此则东村摹堇图而白阳陈淳书祝诗周行笔精工不减杜而陈书亦在逸品葢第四佳本也熈载事絶不足道顾其意欲自汚不肯作亡国相有出于长卿犊鼻之上者昔严续仆射为其文可求索熈载神道碑以千金双鬟为赆熈载不肯作谀辞重相苦欲删润立郤其婢题一絶于泥金带上云】
　　余曽于徐正夫太常家见此图亦临杜本然非周笔也韩叔言自是风流人豪彼时谓其风采照物是神仙中人每纵辔城苑众皆随观谈笑则听者忘倦献替多嘉纳制诰典雅有元和之风其不欲作亡国相正与钱武肃识见同大抵遭乱世多有此等才难説故自汚亦只是就材料作若使当治世必能自检郭汾阳闻杨文贞作相遂减伎乐是也弇州诗文胜此公其襟怀亦彷佛似之第立却双鬟一事恐弇州公逊此决断
　　呉中诸名士画【王氏跋一○右周东村杂山水八幅妙有郭马笔意唐六如一幅亦精絶陈白阳二帧其一少年笔最工不减六如一冩意亦自清逺似马文璧不若晚岁之草草也文衡山四幅清逺秀润得元人趣仇十洲四幅秀气逼人眉睫间两水雄逸与东村俱不下宋人陆包山游天池一帧巉岩陡削秋怀一帧萧瑟而不寒俭皆可赏也】
　　呉中此等杂小图最多余旧时亦有数本但多系伪笔今此二十一帧经弇州辨过无赝可贵也
　　临李伯时莲社图【王氏跋一○宋李伯时作莲社图其宗人元中为记甚悉元赵呉兴子昻重临之而余所得则又子昻临本也即孙枝所不论其人物俨雅位置精密益可以想见其二本之妙余乃乞俞仲蔚又畧叙所见于后足补元中之缺余复考记内佛陀耶舎者华云觉佛陀跋陀罗者华云觉贤耶舎即鸠摩罗什师与跋陀罗俱从罗什长安中译经后跋陀罗南迈土庐山与逺公社而耶舎辞姚秦还西域足迹葢未尝渡江也且逺以晋元熈元年示寂而道士陆修静至梁天监初上武帝科仪相去可百岁其不相及无疑要之莲社事固佳是禅林游戏三昧地不必计其傅防与否以慈氏莲花藏例之则三大劫中人皆在防固无不相及也】
　　凡释氏所纪事类多傅防縁其徒史学疎徒欲自侈其事不知翻犯攻驳也此图亦祗以画传耳谓三大劫中人皆在防语太迂不切滕子济唐人出游图内有不系同时者黄长睿谓其镳并驱睇视相语近于得意忘象惟真赏者独知之以评此图或近
　　凌氏藏文待诏画册【王氏跋一○呉人得文待诏一防染法辄赝作欵识覔生活此三十六纸真待诏得意笔开窓防怀出倪入赵极有意无意之妙而都不着欵识仅余一诗岂邢娙娥敝衣来前令尹姬自色夺耶元旻必欲吾軰证明之母乃觉有待之为烦也拈出题其后】
　　此正恐他夫人故作敝衣面貎者耳有待为烦一语大妙
　　文徴仲杂画【王氏跋一○此十帧可谓文氏碎金置山房中敌吾家琳琅矣】
　　此画册应亦与前凌氏册同第经伯乐湔祓价便数倍冲虚信仙品然亦讵能无所待哉
　　文太史云山画卷【王氏跋一○文太史徴仲诸生时为黄博士应龙作此卷画仿老米气晕生色遂不减髙彦敬书法圆熟翩翩出晋人比之晩年笔少骨而多韵诗虽大厯以后语亦自楚楚应龙絶宝爱之戒其后人勿为饼金悬购者所得去六十年而其诸孙强以留余得厚直而去余聊以寓吾目而已】
　　佳画遗子孙絶不易守今以属司冦公亦可谓得所归矣朱司农子孙固不如桐乡民
　　衡翁诗画卷【王氏跋一○癸廿余避地呉中一日以间谒文太史手此卷索题太史坐隅画兰石毕觉秀色朗朗射人眉睫间已书数古体诗诗亦清拔是平生合作者而书法从豫章来尤苍老可爱】
　　昔人谓求衡翁书画者惟入其书室恳其靣作乃得佳且无伪今观此果然
　　文徴仲劝农图祝希哲记【王氏跋一】
　　希哲齿长于徴仲此卷图与记不知孰先后记图图记固当有别司冦后以祝记入三呉楷法册割去画余谓不当尔
　　陈道复书画【王氏跋一○白阳道人作书画不好模楷而绰有逸趣故生平无一俗笔在二法中俱可称散僧入圣此卷尤其合作者至书少陵赠王宰一歌自拟亦不浅矣呉中少年不胜家鸡之贱吾故存之以俟夫赏识者】
　　道复每称文待诏为师元美巵言云家弟尝问待诏道复曽从翁学书画耶待诏防哂曰我道复举业师耳渠书画自有门迳非吾徒也意不满之如此然余舅氏杨紫溪翁曽同文休承兄弟论画休承问呉中画品舅氏首举衡翁因曰贤昆仲皆佳手此外维陈白阳笔法超迈休承击节曰白阳笔法果髙恐老父亦当让之紫溪翁亦以为然曽向余述之舅氏画家専门嘉靖末名噪武林休承又号为绍翁画学者其与紫溪翁言是心髓语何乃与衡翁论悬絶且两处皆面语非他人者真不可解以余臆断道复祗长于浅色写意非若衡翁无所不能笔法或有独得余非当行不能深知也衡翁对敬美或是自谦语且道其实司冦公误疑为不满耳道复书亦近米不知呉中少年何为贱之
　　陈道复水仙梅卷【王氏跋一】
　　道复画亦花卉为多想所长在此
　　画扇卷【王氏跋四○甲之五跋云右扇卷凡七人十八面内戴文进松崖图笔简而趣有余与祝希哲题字足称二絶沈啓南五而多老笔独一面榴房妙絶词似戏聋老人且为祝生子亦有希哲题字唐伯虎二面其一秀色射人其一布置精密而逸趣不乏可与文进鼎足张梦晋石湖秋渠风流名士陈道复山水花卉九面所谓意足不求顔色似者题字亦多佳致谢时臣小米派也比之本色差不俗耳○甲之六跋云右扇卷皆徴仲画也凡二十面前一面乃癸丑秋送余北上者时年八十四矣尚能作蝇头小楷题七言见赠彭孔嘉以排律继之楷法遂不减公余十九面皆杂山水夏木寒林清泉白石或题诗或止押名而苍古秀润妙有胜国诸公遗意内十面尤合作览之令人神爽○甲之七跋云右扇卷凡六人为画二十一东村周臣七面包山陆治六面十洲仇英三面文水文嘉二面五峯文伯仁二面沱江陈括一面○乚之六跋云陶翁存仁图天文地理各一文太史徴明六陈太学道复一李东昌孔阳一梁礼部孜一尢山人永三张生复一皆画也又二面作梅杏花似呉延孝笔而许太仆初小楷二赋其上书画法多可观】
　　据所称甲乙五六等当是连前字扇为次耳戴沈唐文四公画若在扇真为至寳其可喜可爱更过于幅轴也面字背画是扇常格兹所云题字及书诗赋者似即在画一面第不知亦有系与前字扇为一柄者否若拆开为卷帙不无可惜
　　文伯仁燕台八景【王氏跋一】
　　八景今见一统志中伯仁作此图比凿空强撰者味固长若得选馆阁诸公诗佳者托公瑕廷韩辈书之用以相配亦足称名卷
　　陆叔平游洞庭诗画十六帧【王氏跋一○余以壬申之秋九月游洞庭而陆叔平时亦从诸少年往葢七十七矣而簪履在云气间若飞归日始草一记及古体若干首以贻陆丈存故事耳居明年之五月而陆丈来访出古纸十六幅各为一景若采余诗之景不重犯者而貌之其秋骨秀削浮天渺弥的为太湖两洞庭神无爽也妙处上逼李营丘郭河中马夏而下所不论矣○问之陆丈自言至八十二画当夫成审尔吾于其时上章乞道士服防一杖从探未竟之胜而吾二人者合作摩诘一身毋谓狯少年得陇望蜀也】
　　诗中有画画中有诗昔人于摩诘有是评矣然诗中画非善画者莫能拈出而画中诗亦非工诗者莫能防破二者互为宅第画无所不可诗而诗容有不可画则是两语者又若専为画论也叔平画元美诗近日真无有两公瑕畏水不敢去难令执管其间若十六诗公自书而记令莫廷韩书并洞庭景可共称四絶第不知叔平此图是为太湖神是为弇州诗写意若无诗者遂不画则亦止是诗中画也余谓叔平家此湖山中当以生平意所赏写为数十图令司冦逐一诗之斯尽洞庭之胜耳八十二乃大成道复防杖大是佳境惜俱不能践怅恨怅恨
　　钱叔寳溪山深秀图【王氏跋一○余近获髙丽贡茧洁白如玉夏月钱叔寳见过令作矮行长帧浅色溪山深秀图结法一派流自黄子久而间以啓南老笔苍古秀润絶出蹊迳之外一时呉中名士俱作歌赏羡之真胜事也人或谓余有所寄则不然大丈夫好山水便当谢去朝市安用役役寄此为然人生有义命要不当以一端成出处也譬如见佳画辄云是真山水见佳山水辄云一幅真画究竟何所归书此志感且以解嘲】
　　有所寄正是司冦公心事诸跋中屡屡见之何为不肯输服见佳画辄云是真见佳景辄云是画是幻境问心语以较夫廊庙山林良有似焉魏公子牟曰身在江海之上心悬魏阙之下谢元晖诗曰既懽懐禄情复协沧洲趣此二君孰愈人必多右元晖余则独嘉子牟何者息念甚难身能脱即是勇断彼居廊庙者何尝顷刻忘见在正自日用不知耳
　　夏山欲雨图【王氏跋一○梁礼部思伯见访心逺堂出沈啓南春山欲雨图示之后有吾兄弟沈嘉则三歌嘉则独作夏山已雨语为不类思伯遂以钱叔寳夏山欲雨图见示索跋叔寳此图晻霭郁浡生气淋漓遂足雁行啓南独二荷伞人亦似已雨状几欲书嘉则长歌应之嫌其形秽相与一大笑而止不然少陵雷声花气二言或足塞白也思伯其肯我否】
　　思伯亦善画何不即画夏山已雨图少陵二语佳矣第千峯雨可画雷声花气若何画
　　尤子求华清上马图【王氏跋一○杨太真华清上马图旧有粉本而寂寥不甚称尤子求善白描防余得蜀笺乃乞子求作图而以意増损之遂妙○呉中善书者俞仲蔚连昌宫词彭孔嘉长恨歌周公瑕津阳门行黄淳父清平调八首及袁鲁望张伯起王百谷王元驭华幼圜舍弟辈各以小楷书宫词遂成佳本其他固所不睱论也】
　　画家谓人物难而美女尤难此据鞍景不知若何司冦何不作一歌附其后
　　钱叔寳纪行图【王氏跋一○吾家太仓去神都为水道三千七百里自吾过舞象而还往者十二而水居其八去年春二月入领太仆友人钱叔寳以绘事妙天下为余图自吾家小祗园至广陵得三十二帧葢余尝笑叔寳如赵大年不能作五百里观也叔寳上足曰张复附余舟而北所至属图之为五十帧以贻叔寳稍于晴晦旦暮之间加色泽或为理其映带轻重而已】
　　张元春即寓敬美家余时见之美少年也渠所至为图司冦公当有指授得叔寳稍润色之应更佳耳身曽亲厯以入画自有深味凡吴越人宦京者宜人藏一卷钟馗移家图【王氏跋一○钟馗事仅见唐竒中杨用修以为乔钟葵字辟邪后人因而附会之恐亦非也李伯时旧戏作嫁妺图或云即移家图余尝见其副本叔寳虽彷佛其意而所増饰遇半昔谓桥神貌丑畏张平子图之不敢见异日叔寳可免勾摄之苦矣】
　　余初时曽于柴山人季通处见一本云是嫁妺图仇十洲笔想亦临伯时本也第不知当时作此图是取何意





　　书画跋跋卷三
<子部,艺术类,书画之属,书画跋跋>
　　钦定四库全书
　　书畵跋跋续卷一
　　明　孙鑛　撰
　　墨迹
　　右军鹘不佳帖【王氏跋一○鹘当是诸孙小字此帖连白石枕邺中战场诸迹爲濮中李少师柬之家物米元章之父阿奢以奕胜获之遂爲米氏物后有尊德乐道印见元章书史甚详今则割爲一卷而有开成二年柳公权记一条岂全卷题字亦随之而割耶结体比它迹形势稍廓落而遒耸雄迈有威凤翔霄神骥追影势余老矣后先所见右军父子乎笔唐临至八本能不悲喜敬题于后】
　　字之妙惟在运笔故得见墨迹一行胜墨刻千行况右军迹又最上神妙者乎今司冦自矜后先见右军父子手笔唐临至八本可谓奇幸第按诸跋右军前三帖及此并后褚临兰亭共五本大令祗送梨一本就中眞迹右军二大令一而前此月帖跋云疑是米临则唐临亦止二其三本不知爲右军爲大令于何处见系手笔系唐临徒令人作望梅想以余所闻华东沙氏有右军袁生姨母初月三帖大令卄九日一帖疑司冦未之见文寿承氏有大令地黄汤又姑苏某氏有右军裹鲊朱忠僖晚购得右军快雪时晴此岂司冦所及见卽所云八本之三耶此七帖传闻惟袁生快雪系眞迹余皆唐临华氏帖今盖归项少参子长云此鹘不佳帖跋不言购得不知是谁氏物帖割跋亦分割自是常理书史称李孝广收得右军黄麻纸十余帖所记帖语白石枕等共七章此帖幸存余帖今在何所似未曾入石妙迹杳然令人怅望
　　大令送梨帖【王氏跋一○敬美弟自燕中归得大令此卷后有柳诚悬文与可二跋考诚悬跋盖并右军思言叙卒何期但有长叹念告十二字俱误以爲大令故有剑合延平珠还合浦语米元章鉴定之遂拆爲二卷而子瞻所题家鸡野鹜同登俎春蚓秋蛇总入奁君家两行十二字气压邺侯十万籖盖右军思言帖尾也元章左袒大令故不谓爲然而诚悬跋后细题又一帖十二字连之语皆爲元章削去恐后览者以诚悬跋语致疑若大令笔虽稍有剥轶而存者犹自煜煜射人元章所称天眞烂熳故不虚也诚悬结搆淳古生平锋锷敛尽隐然有羮墙思吾弟其善有之】
　　万歴庚辰敬美以江右臬副入觐遘疾乞致仕余在验封爲力请于冢宰不得迟至三月十日仍赴江右有诗四首寄谢余乃不知其次日早得此奇物也敬美书家当行矻矻数十年捐赀搆古眞迹至兹岁乃始获此晋法书一纸耳元章书史载其辞云今送梨三百颗晚雪殊不能佳是十二字而柳跋云两行十字敬美亦跋云十字而费五十金且损五六此帖今刻临江二王帖中今下送字缺颗字则元无书史误增耳无送字而云送梨帖当是旧标题云尔也柳后细题一行元章削去可惜据书史有贞观半印梨氏印王文正孝先跋今司冦奉常俱未言及能无剥蚀否书史又云刘季孙以十千置得其子以二十千卖与王防迄今又几四百年虽割去右军一幅价增止五倍亦不爲甚重第刘在日米曾约以欧阳询二帖王维雪图六幅正透犀带一条砚山一枚玉座瑚一枝相易因砚山爲王诜借去不果率更书摩诘畵彼时何价廉乃尔此帖不知后何时复归元章苏跋属右军米跋奈何不存而与可跋乃存也古人用墨皆浓浓最难敬美谓子敬诚悬与可墨色浓淡前后如倒置谓古人今人不相及非徒用笔即用墨亦然良是第谓凡称右军眞迹墨沈昏淡者皆赝品则恐未尽然何者浓墨遭水湿亦不无落色耳
　　隋贤书出师颂【王氏跋一○史孝山出师颂系古章草法在宋时有两本天府志索防安所谓银钩之敏而人间则甚推萧子云余旧于文寿承所见一卷上有祐陵泥金御题征西司马索靖书与宣和瓢印盖天府本也第黯不甚可别细玩其行笔处亦似微蹇澁往往有枫落呉江之恨今年秋家弟敬美购得一卷其大小形模相彷佛而结法特加详密古雅墨气如新又有太平公主胡书王涯仆射永存珍秘二印越国公钟绍京半印楮尾米友仁敷文鉴定以爲隋贤书遂入绍兴内府余窃谓二迹皆自防安临出特绍兴之所入者佳而宣和之所藏者小次耳小米不能别所以而槩以隋贤目之余良幸获再睹此希世之珍所小不满者子云奇迹遂以永絶】
　　文寿承晚年于燕市无意中购得索幼安出师颂价三镮耳好事者多往索观云字已昏暗不可识就明处定睛视乆之乃稍可辨防画若笔法则祗在影响间寿承后摹入石余曽见搨本亦颇饶古趣第不见所谓银钩之敏又多渗迹似若曾经水渍者然寿承时已七十余昏昏黙黙若何摹出目力可谓强亦可谓妙手矣敬美此本不知得自何人未曾与余言司冦谓胜文本当由墨色鲜明耳小米槩目以隋贤并司冦谓自幼安临出恐皆属悬断但果系宣和绍兴眞物亦即是书林至寳矣以此观之世间神物沉埋旧家敝箧者尚不乏也褚临兰亭眞迹【王氏跋一○唐人临右军禊帖自汤普澈冯承素赵模诸葛贞外其严整者必欧阳率更而佻险者咸属褚河南河南迹尤多米襄阳既于书史称得苏沂家第二本以爲出他本上然考之是防钩塡廓耳书史又云右军笔精大令日寒二帖薛丞相居正故物后归王文惠家文惠孙居高邮并收得褚遂良黄绢上临兰亭一本乏赀之官约以五十千质之后王以二帖质沈存中而褚书见过请售因谢不复取后十年王君子居高邮欲成姻事因贺铸持至高邮以二十千得之此本藏深山民间落黄拾遗熊手以百三十金售余后有襄阳题署备极推与且云是王文惠公故物辛巳岁购之公孙瓛与书史语合按苏家本于崇宁壬午闰六月手装此则壬午之八月手装耳至今年爲万歴丁丑上距装裱之岁盖七甲子安得不六倍其直也又有李伯时一跋虽眞迹而似非题此卷故剔之】
　　管子安褚本曾以示敬美敬美诧生平所未见即欲携归与司冦赏之时子安不肯彼时似尚未得此本也据跋管所得是苏沂家本公所得是王文惠家本第管本余犹疑其自米临本上重临出此本宁讵是河南手临乎司冦固具眼人第有一眞本斯赝本易别若俱是赝本则所谓一种僞好物者未免以貎似离娄矣顔鲁公书竹山潘氏堂联句【王氏跋一○唐太师鲁郡文忠公在呉兴日宴客于竹山潘氏堂联句而手书之凡十九人如处士陆羽僧皎然李观房防軰皆知名士而所谓粲颛须者于公爲子姓皆有文行官爵具家庙碑中公此书遒劲雄逸而时时吐姿眞蚕头鼠尾得意笔大较与家庙颉颃而此乃手迹又当远胜之第宣和书谱实载之目录而考无祐陵御题及宣和瓢印前仅冠以缉熙殿章而后有米元晖鉴定按缉熙殿理宗朝所建也虽隆凖宛然能无邯郸子舆之惑乎哉不知靖康之变玉盘金鱼散在人间虽以光尧悬勇爵饼金购募而应者拆洗去之小米能别书不能别所以或爲讳其自至理宗日始加以秘殿章识耳○余既书此人或笑余直当以公法定眞赝不当琐琐出处令后人目以爲黄长睿也】
　　此诗无宣和印识当是佳临本何者靖康变后御题无所忌正当借以爲重何爲剪去第今人作必当赝宣和不赝缉熙以其祗有缉熙章知是北宋时临本非近时僞物正可贵也摹本尚可辨佳临本絶难辨八法定眞赝恐即鲁公复出亦未易言
　　宋名公二十帖【王氏跋一○右宋名公简札合一卷翰林学士李宗谔送从表兄诗中有云铜鱼四明守当是知明州也宗谔字昌武饶阳人故丞相昉之子仕至右谏议大夫其称学士当在景德二年后呼表兄爲腹兄不知何所据老米谓宗谔主文既乆当时试士无易书例故争爲肥褊朴拙以投其好今攷之果尔然则公书虽不见赏专门亦负时趋耶范仲淹者字希文吾呉人有二帖遗尹师鲁舍人此其一也跋者多宋元人吾仅留尤袤袤常之无锡人以秘书监终諡文节轼者苏轼字子瞻睂山人此寄乆上人帖古雅爲生平尺牍最黻者米芾呉人以乳媪荫得官止礼部员外郎此送提举通直诗结法雄爽有逸致而不至作生平佻险其书黻则郇公行押体也又絶句一首无姓名而有缉熙殿宝考其诗是黄庭坚语庭坚字鲁直豫章人由史馆累谪宜州卒追諡文节此书结搆森然诗亦婉致所谓春来诗思何所似八节滩头上水船绍彭者薛字道祖中山人号翠微居士与弟嗣昌辈俱有名所谓河东三凤者也此与赵大年借墨帖古气浡浡遒劲中盖余所寳三帖之一也沈与求字必先德清人以知枢密院卒諡忠敏自谓屏迹里居当是知潭州丐祠时也世忠者韩蕲王也字良臣庆阳人以三鎭节致仕卒史称其目不知书晚岁忽有悟能作字工小词据与司农总领帖当是太保领元枢时耳而结法颇遒丽恐其时尚未入悟或佐史笔也允文者虞字彬甫仁寿人以左丞相兼枢密使出宣抚川陜进少保封雍国公諡忠肃此公盖南渡名臣吾以其慷慨议恢复近张魏公而识时宜胜之书法出钟成侯虽不能精诣亦自古汪藻者字彦章德兴人仕累禁近后以显谟阁学士谪死藻有文行饶志节其书亦出入米襄阳衡者叶衡金华人以进士十年取相位以宰相片言得罪人多疑之书虽不免墨猪而有拙意且以力胜王十朋者字龄乐清人年四十七状元及第所与书极辨者不知何许人想亦工佛法者公可谓能卫道矣蒋璨字宣卿绍兴中爲戸部侍郎敷文待制史不载载书史所题冲寂观二诗极俚浅而书笔圆媺翩翩得晋人意冲寂观在阳羡乃其香火地王淮字季海永嘉人以左丞相枢密使罢爲大观文卒諡文定劄子当是答故相或执政者张纲字彦正丹阳人尝至大参以资政殿学士致仕卒諡文定用太常驳改諡章简此劄似得致仕恩谢执政又爲其子先容耳范成大字致能呉人以大资领祠卒諡文穆其书最得二家法此小草亦离离可爱孝祥者张字安国乌江人以词翰名弱冠及第官显谟阁直学士卒楼钥字大防鄞人以大资领祠卒其书辞黯然天眞之痛札亦称之了翁者魏字华甫蒲江人赠太师累封秦国公諡文靖此书仓卒爲密戚吊慰故防恻而辞絮笔亦草草张即之字温甫孝祥从子以父孝伯荫补官至直秘阁寿八十余此行体不足言然却不堕恶道】
　　此诸帖大约以人重非眞能书者苏黄米三家似当别出不宜杂置此中韩蕲王晩虽稍有悟亦岂讵工词翰所作小词及字恐俱出代笔惟以其趣味可赏故人遂许爲眞耳汪彦章长于四六然尝力诋李伯纪谓饶志节或未然
　　东坡手书四古体【王氏跋一○坡仙所作煎茶听琴二歌南华寺妙高台二古中间大有悟境非刻舟人所能识也南华诗最后作攷其书是海外鸡毛笔所挥染故多纎锋大抵能以有意成风格以无意取姿态○汝南公主志枯树赋余见公墨妙多矣未有逾于此者】
　　东坡诗尽有自得处第才太高未免信口道以此稍违大雅耳此诸诗大率从禅解中来跋所云大有悟境盖亦以禅理言也余未见坡翁此卷亦未见汝南志徒切健羡
　　苏子瞻札【王氏跋一○附苏原札千乘侄屡言大舅全不作活计多买书畵奇物常典钱使欲老弟苦劝公卑意亦以爲然归老之计不可不及今办治退居之后决不能食淡衣粗杜门谢客贫亲知相干决不能不应副此数事岂可无备不可但言我有好儿子不消与营产业也书畵奇物老弟近年视之不啻如粪土也】
　　书畵奇物谓不啻如粪土良是第甘食美衣及贫亲知相干亦孟子所谓于我何加者若果食淡衣粗谢絶贫相知杜门日把玩书畵亦何不可
　　苏长公书归去来辞【王氏跋一○契顺吾呉定惠院行者院今爲寺尚在呉俗藿靡乃有此奇人与奇事惜犹爲名使非行脚本色而钱世昭纪闻则谓佛印了元有一札附契顺与公公跋语了不及了元岂故畧之欲以见契顺重耶了元札大要谓权臣忌子瞻爲宰相耳人生世间如白驹之过隙二三十年功名富贵转盻成空何不一笔钩断寻取本来靣目又曰昔人问师佛在甚处师云在行住坐卧处着衣吃饭处没理没会处死活不得处子瞻胸有万卷书下笔无一尘地位不知性命所在一生聪明要做甚麽计苏公得此当汗下三日不应漫然都不及也】
　　佳临本自是寳物所谓下眞迹一等者也跋谓契顺携有佛印书中大有箴规语不应漫然都不及按公此幅字自是爲酬契顺路费计彼时昙秀亦尝至惠州坡曰公还山中人必索土物何以应之秀曰鹅城清风鹤岭明月坡曰不如将几纸字去每人与一纸其爲契顺书此辞亦是此意耳了元公应自有详书答何必于此及之
　　坡老洞庭春色中山松醪二赋【王氏跋一○洞庭春色中山松醪二赋实此公酒经之羽翼成而絶爱之往往爲客书所谓人间合有数十本者余与敬美所见石本一则草而瘦一则楷而放与此迹颇不同此迹不惟以古雅胜而姿态百出结搆密无一笔失操纵当是睂山最上乘观者毋以墨猪迹之可也】
　　坡翁小文字毎多俊快可喜况此是说酒用以助翰墨姿态尤爲当行此外尚有酒子及浊醪妙理二赋若兼得公书之并酒经共爲一卷日展数过亦何让李谪仙三百杯
　　山谷书昌黎诗【王氏跋一○生平见山谷书以侧险爲势以横逸爲功老骨顚态种种槎出独此録昌黎送符城南读书诗小行体尽敛其怒张之气而爲虚婉与兰亭异体同用尤可宝也昌黎木强语山谷爱之第昌黎晚节贵盛故其谈读书之效津津然山谷以笔札得罪流离放逐生儿愚鲁亦是佳事何必强之读书耶放笔一笑自注此书是眞迹而经水渍以故不得佳】
　　生儿愚鲁亦是佳事此是极聪明人自夸语
　　山谷伏波神祠诗临本【王氏跋一○山谷书刘禹锡经伏波神祠诗最爲奇逸有潆洄飞舞之势后有张安国范致能李贞伯文徴仲诸跋皆佳初自华东沙氏售于吾馆甥叔阳意忽疑之持以见畀偶以囊涩不能应得旬日留托王君载防钩而俞仲蔚塡廓之虽不尽得其妙比之搨石尚少一重障也卷今爲嘉兴项氏以重价购得】
　　此眞迹价须几何致令司冦公囊涩不能应防钩廓塡亦即是镜中像第不知二公长技能入唐人室否薛道祖三帖卷【王氏跋二○一跋云翠微居士薛道祖书学最古法最密而世传独最少惟道园亦自恨之十五年前余尝得其上清连年实享清适四帖以示文仲子仲子大快以爲所睹惟晴和二像随意吟三帖不谓复遘此眞足以轩轾六朝追踪汉魏今年忽于元驭宗伯所见此三帖不觉失声叹赏居月余偶及之则云偶以寄吾家驭矣家驭亦不甚鉴许又月余而家驭自留都辍以见贶○次跋云此大三皆与大年者盖宋室令穰也畵品超絶与道祖翰墨契甚深呉文定跋惜其不列于四大家爲之扼腕道祖之先少保嗣通者书法有舅氏褚登善宅相时人语云买褚得薛不落夹而道祖与米元章实齐名故元贻之诗云世言米薛或薛米犹言弟兄与兄弟然嗣通笔怯不迨登善乃得列欧虞四大家道祖品高无逊元章顾独不得与苏黄四子并者嗣通防跋墨林旭素顔柳尚未出而道祖时四子数已满故也与道祖颉颃者章惇蔡京卞俱有可观以人故不齿云】
　　唐四大家盖或云欧虞褚陆宋四大家其蔡是蔡京今易以君谟则前后辈倒置恐君谟不甘若云苏黄米薛固自稳当
　　米赵四帖【王氏跋一○右敷文阁学士米元晖书一纸翰林学士承防赵子昻书三纸敷文所跋乃其父元章临唐陆柬之帖今临帖已不可见矣敷文奉防鉴定故结法精密远胜他作夫以一小臣之临笔而至厪万乘之宝藏思陵之好尚可知也承防与幼住庵主赤牍前后累数十百纸此牍皈向尤切结法尤婉丽可爱归田一赋出入河南北海用意小过所与直翁书内云自冠便知读书属文中间不幸爲杂好所分如弹琹绘畵吹箫等日夜不休尔后觉吹箫不甚佳最先弃去次知琴之爲理甚长而世俗皆不解于是极意讨论既得其说亦弃去而独于畵未能忘情而人不知其用心之苦此等语非直公实录亦风流有味】
　　昔人谓于艺当学可传者勿学不可传者可传者谓诗文书畵等也不可传者谓奕棋握槊琴阮箫笛等也昔夫子称游于艺夫亦以怡吾性情足矣何必仆仆爲身后名哉翟孝廉德夫又谓弹琴胜于奕棋作字胜于弹琴此则取自适意视前论爲优今子昻谓弃去箫次弃去琴独于畵未能忘情此自是风流俊人语虽自悔实自矜第云知琴之理甚长得其说弃去恐亦是未能得耳既得安能弃又古洞箫三十六管今人鲜解吹凡今所云箫者盖长笛耳子昻所谓不甚佳者箫耶笛耶元晖席父名其书似未得与赵并论
　　苏长公三絶句【王氏跋一○苏长公畵竹草草数笔不伦不理而浓淡间各自有天趣书笔只两三字带诚悬余俱本色苍劲之中态雅韵靡所不足七言出律入古有声有色有味第不当于骊黄之内求之余几欲爲东图和此韵既而放笔曰不若容此老独歩】
　　此跋于长公畵竹及诗字皆极其赞颂曰天趣曰不当于骊黄之内求之似是醉余逸兴淋漓信笔挥染者极令人企羡曩日共东图论书畵时恨不及索观之米元晖手书诗【王氏跋一○米礼部芾寿止四十五而其子敷文至八十二书法则不啻箕裘此敷文所书诗叙语后缺一行诗六章前缺一行纷披老笔遒险谲是晚年最合作笔诗句云我今将及古稀年可证也若其语之沓拖潦倒不无南渡门面老顚家风】
　　元晖诗余未见据所记一语果是胡钉铰类若元章诗固自有工者杨用修述其望海楼一篇云云间铁瓮近青天缥缈飞楼百尺连三峡江声流笔底六朝帆影落樽前几番畵角催红日无事沧洲起白烟忽忆赏心何处是春风秋月两茫然精密而流快是晩唐佳境何得概以沓拖潦倒目之
　　赵松雪书千文【王氏跋二○一跋云右赵承防千字文不言是何年书当是至元以后延祐以前无疑也盖其功力既完精神正旺故于腕指间从容变化各极其致中有疎而密者柔而劲者生而熟者缓而紧者出山阴入大令傍及虞褚不露蹊迳正以博综胜耳文待诏乃谓师李北海吾未敢荐也三十年所见千文眞迹多矣绍兴董氏智永眞草从规矩出风度当爲第一本三辰顾氏懐素草从风度觅规矩当是第二本此卷折二僧间具体而微不免居第三若赵模时代虽古而韵不足鲜于枢骨力虽强而气不清四五之间尚爲幸矣○次跋云今年六月有故人以赵文敏公千文来售者初阅之则潦草酬应厌勌笔墨之意可掬爲再三过时时得佳字重玩之则结搆波防有不容言之妙文休承谓生平见公草书仅二本此本尤佳絶盖公以至治二年壬戌四月卄八日书以六月辛巳捐馆中间闰五月十八日曾跋子敬十三行洛神赋谓老疾不能作跋雨后稍凉书此盖去书千文仅二十日耳是宜其有厌勌色而老手斵轮运斤成风之势固不容掩然公自是翰墨缘且尽矣余置书畵缘亦于今日尽临纸黯然低徊乆之望日晒书题】
　　大凡诗文书畵等晚年则力量进所谓年是年力然精神周密却不如少年时书畵道成虽不若诗文之焦劳第衰迈时潦倒或亦不免但就其漫兴中诗文则气格深厚书畵则姿态淋漓皆有一种天趣正是大不可及今司冦评松雪此书云酬应厌勌云运斤成风曲尽老手之妙第自谓置书畵缘于此日尽不知是何年语此后果能不再购名迹否
　　松雪归去辞书畵【王氏跋二○一跋云赵呉兴书归去来辞极多独此爲第一本妙在藏锋不但取态往往笔尽意不尽与余所寳枯树赋结法相甲乙余平生见苏长公鲜于伯机及公书此辞不少然见輙愧之自己卯冬决防不出明年弃家作道民稍堪一舒卷然陶公好酒乏酒资余好酒酒资颇不乏而年来厌谢杯勺以此竟输公一筹人间世贵人嗜书畵若渴独此辞以见讳得免近始属吾弟敬美敬美倦游且归矣归则远出吾上再能作赵公书歩陶公辞第畏酒一筹亦恐不免输却】
　　贵人嗜书畵若渴独此辞以见讳得免大是快事快语宜对之进一觥
　　松雪洛神赋【王氏跋一○赵呉兴洛神赋乃中年笔不甚经意而时时有法外赏十行后姿态溢出宛然惊鸿游龙也叹赏之余爲题其后】
　　余少时曾于友人卞孝廉应龙所见松雪书此赋是绢素上书最苍劲多姿态卞友日置案上临写贉池半已脱落绢亦多浮起忆其风骨似是晚年笔视此中年者未知孰胜
　　松雪手书十五诗【王氏跋一○赵呉兴自谓此十五首不让唐人中间致语如北来风俗犹存古南渡衣冠不及前白鸥自信无机事元鸟犹知有岁华平生能着几緉屐负郭何须二顷田白露已零秋草绿斜阳虽好暮云稠南渡君臣轻社稷中原父老望旌旗故国金人泣辞汉当年玉马去朝周其用意使事间出唐人表所以不及唐人亦坐此若书法则密不掩态不胜骨上可以入大令室下亦据北海客右矣据题元祐五年书付从子玠是公爲翰林学士承防最承恩日也盖六十有四岁矣以故书法入化境子俊者玠父也公集中有倡和诗其书如王谢家子弟虽散髪蹑屐亦自有贵门风】
　　据所录六联皆以新巧爲工谓用意使事出唐人表所以不及唐人亦坐此果也南渡君臣轻社稷中原父老望旌旗是伤故国语玉马去朝周岂自道耶如此则视金人泣辞汉者愧矣二诗俱未见全篇不知爲何作天命改易人力岂能奈何要之不仕可也若易主则凡希圣贤者皆不当仕又无论帝胄矣
　　赵呉兴眞草千文【王氏跋一○永禅师眞草千文后先散施江左僧寺盖千余年而余于会稽董文玉侍郎家覩八百本中之一本自恨此生如値阿閦国一见不再见今年在敬美弟处获睹赵呉兴此纸所谓焕如神明顿还旧观者非耶○跋尾皆国初名士如宋承防父子王待制胡山长苏太史呉殿学名腕中有眼者】
　　呉兴他书于永师似尚有仙凡之隔今司冦乃以顿还旧观许之余未见此本无敢臆断
　　损本三君法书【王氏跋一○前一纸爲天全先生送景寅参政联句三十韵行体遒美杂有褚米法跋尾始自放天眞烂然而至后一纸水龙吟慢则筋骨姿态种种横逸或锋利若错刀或虬健如铁丝最合作书也又范庵先生钱塘三律纵笔自喜神采奕奕射人此翁极谓人奴书而亦不免有豫章呉兴意然至曩时所谓院体一扫尽之又西涯先生杨子洞庭二律爲陆水村公书未及毕而以酒至解是时陆尚爲御史未几先生大拜陆遂不敢请而跋其事跋今在名贤遗墨中余后先四得之合爲一卷以便批览盖天全西涯二公名位相敌而范庵以风节翺翔其间不肯下一当合也天全书固有飞动势二公尚法而此特纵遂皆爲生平极意笔二当合也爲诗三爲词一而首皆缺有二字者有二韵者有小半阕者三当合也夜光之璧不以损而减朗况余所得皆照乘者哉因题之曰损本三君法书】
　　此三帖正以损本奇据跋皆三君得意笔则尤可赏也内长沙相二律爲陆冢宰书以酒至暂停后大拜陆遂不敢请其事尤可纪释氏谓今时爲缺陷世界昔人云宁爲玉碎无爲瓦全两公相业似之独范庵名位稍卑差得自完若以墨宝言则又当武功爲首矣文正好书此杨子洞庭二诗何少宰谓前无李杜或未然然要是此公精到语余从兄都督公有此二挂幅曾稔观之诗正与字称
　　三呉名士笔札【王氏跋一○诸名士笔札呉文定原博祝京兆希哲王太学履吉陈太学道复各得二纸沈山人啓南李太仆贞伯顾尚书华玉金先辈元玉陆詹事子渊王中丞履约王吏部禄之彭山人孔嘉各一纸又有名承举者号痴翁者皆白下人考其笔意似亦隐君子也呉公后不完札与希哲后谈琐事一札道复小诗笔意俱更遒美华玉结搆精密子渊尤雅俊而不能无意元玉履吉翩翩自快履约行边时书寄履吉者所及时事缕缕其谓江陜二省程文冠诸省盖一时郎署名手也禄之与履约札谓举笔目闰之则成防笔且属不可闻衡翁语剧可笑盖是时衡翁逾八袠尚能作蝇头楷故也禄之自是草草呉兴如一束枯枿而已孔嘉虎邱诗既不俗而书笔流利不作睂山体骤看之未有不以爲文氏者】
　　呉文定不完札何以不入前卷名曰四君损本耶陆文裕书固每以有意佳孔嘉不作苏体良难得者
　　姜立纲书【王氏跋一○故姜太仆立纲书此四子全文句读各有圏甚精当是先朝春宫进读本也结法圆熟端劲妙不可言初见絶以爲沈度学士书徐觉其波磔处小露锋铩乃敢定爲姜笔噫嘻今两制诸君不复能辨此矣】
　　米元章谓但如布算子便不是书今书家多祖其说不知篆元布算子者也米又以吏楷嗤徐季海近弇州公见字稍方整者亦率以掾史目焉不知古所云正今吏及掾史也右军迹今几絶矣近代能得其笔法者惟赵子昻姜廷宪二君赵之祖右军人犹知之然亦不免算子之诮若姜则语八法者率不道矣余在李伯玉家见姜小楷眞精工之至画画有笔驱遣如意其姿态全从笔中出宛是圣教碑法伯玉家又有乐毅论临本精密而流动絶有骨力文夀承极赏之曰泛看止如此然欲效之即一波一防亦不易到此殆唐初人所临沈瑞伯亦以爲然韩礼侍存良亦有一本行欵纸色俱相同云是冯承素等所临余爱其运笔浄又沉着瘦而有筋亦谓是唐临本后余婿劭之见都城一前辈乃云非也此乃姜廷宪手临者耳此言大有理余闻之恍然心服姜书力原深宜夀承云不能到也今司冦谓初见以爲沈学士此徒以字形方整言沈法只从赵变圆熟是其所长无右军笔法细玩无意趣然姜亦有一种学沈者岂此四子全文正用沈法者耶姜虽爲呉子所嗤然自致身金紫今其遗迹在京都价亦不减希哲履吉效之者多白衣跻贵显亦可谓遇时者矣有人作干禄字书应以爲凖
　　国朝名贤遗墨【王氏跋五○一跋云右有明名贤遗墨第一卷二十人故翰林学士承防太子赞善大夫金华宋文宪公濂与徐大章书修谨甚笔法尤遒密可爱杨铁先生维桢七言律一章足称散僧入圣先生会稽人元儒学提举也以其尝预史局且卒于洪武八年故收之胡仲申先生翰亦金华人此书亦贻徐大章者颇极推许之致张羽浔阳人所作雪樵传事与文皆清逸而法则韩择木也王远无钖人革除靖难间两爲翰林学士解公缙一名缙绅吉水人此六絶句怀南安旧游作也墨气胜而结搆小疎从子祯期临右军一札七十余尚供奉史局胡文穆公广题渔父辞剑图记公庐陵人建文中状元及第赠礼部尚书再赠少师杨文贞公士奇赠东筦公一律一絶句劲笔纷披与语俱老公初名遇以字行亦庐陵人华盖殿大学士赠太师胡颐庵先生俨南昌人进太子宾客致仕杨文敏公荣建安人谨身殿大学士卒赠太师金文靖公幼孜初名善以字行临川人武英殿大学士赠少保三公同官内阁而同爲胡文穆题渔父图曽公棨梁公潜亦题此图曾书法尤自精雅可爱亦吉水人甲申状元及第梁西昌人李忠文公诗勉凡二纸其一跋江母传其一题陶靖节度履图清忠劲节风表百世而结法乃婉有致王文端公直泰和人文安公英临安人同举进士歴礼部左侍郎典内制无弗同者海内称爲二王先生诗律笔意亦无不同陈文定公敬宗诗亦题昭关图小楷斐亹饶晋人意公之负临池名固不虚也魏文靖公骥萧山人书精紧有腕力以南京吏部尚书致仕卒年九十八睂寿爲我朝文臣冠陈公琏挽李士文序词翰清雅公东莞人以礼部左侍郎终卷凡二十一纸而江西独得十之七云○次跋云第二卷钱文肃公习礼临江人以礼部右侍郎致仕此迹一挽章耳公品清贵故留之杨公翥吾郡人累进礼部尚书食禄不视事年八十五卒所书梅轩记爲陈有成作其辞翰皆颓然长者高文义公谷之兴化人以兼东阁大学士致仕卒赠太保书法妍婉令人作留侯好女子观于肃愍公谦钱塘人以兼太子太傅兵部尚书中防死赠太傅此诗乃题黄子乆江山万里图者以不切于图故割置此马公愉临胊人状元及第卒赠尚书张文僖公益上元人以侍讲学士死土木难赠学士二公皆登内阁不跻极品所题城南书屋诗爲戴文进笔徐天全有贞吾郡人初名珵累官华盖殿大学士封武功伯削爵谪金齿放归卒送僧素庵住持宣府弥陀寺乃少年书而中有涂乙笔殊秀劲林学士文题张氏手泽记辞翰皆质胜学士闽人商文毅公辂淳安人三举第一人及第谨身殿大学士卒赠太傅韩襄毅公雍吾郡人累进右都御史总两广诸军此二札皆与吾乡练纲御史者韩公推赏独至盖才气合也彭文宪公时安福人状元及第之明年即入内阁卒赠太师所书乃挽章而有高谊旧爲乡里重直言曾感帝王尊语得非爲李忠文作耶刘参政先生昌呉县人弱冠登高第今题宋江山簿推恩告身而疑其制不能攷何也太子太保吏部尚书赠太师三原王端毅公恕报少保闵庄懿公珪一札笔颇谨细恐佐史爲之以公名臣第一不敢不存也太子太保兵部尚书赠太保青州余肃敏公子俊一诗似于严郡谒范文正公祠作华盖殿大学士赠太师宜兴徐文靖公溥一诗则卷册中长语也刑部尚书盱江何文肃公乔新与郁秋官札乞琬琰集春秋纂言恳恳楷法极谨细无一笔苟正与志传所载合太仆寺少卿长洲李公应祯初名甡放舟一律亦得小致语此公以书名而波拂间时露崛强殆类其爲人翰林院检讨白沙陈先生宪章大儒也误称闵公爲宪副而旁注一长字岂与闵契深不规规世法耶国子监祭酒冰玉罗公璟以趣朝赐麫小词寄陆釴太常笔法颇欲学宋仲温而未成长礼部右侍郎方石谢公铎爲人作一诗不知何题而颇清雅卷亦二十人帖如之而吾郡稍稍有余者○三跋云李文正公东阳二札书笔俱清丽公长沙人燕中戎籍累官华葢殿大学士卒赠太师倪文毅公岳一札乃寄同年闵庄懿公珪者太常少卿陆春雨先生釴哭用常一排律过亨父故宅一律翰林院修撰张沧洲先生泰哭子五絶句皆销魂语也二公皆吾州人皆负文学用常不知何许人太子太保兵部尚书刘忠宣公大夏二札一与郁公即前卷所谓秋官者一则其子华容令余外大王父也赠太子太保戴恭简公一札寄闵庄懿者二公皆孝庙昼接贤臣想见其时爲之慨羡屠襄惠公滽在吏部数行要闵公出郊过谈且云有奇果一品未荐竟不知何物也公鄞人赠尚书新安程公敏政赠太子太保常熟李文安公杰各有诗投吾州陆文量而山庄二絶有味乎言矣文量名容吾州人有经济才思元子桑悦常熟人负才而躁爲柳州通判故其语曰鹧鸪道我行不得杜宇劝人归去休又云投荒此日无言语不与宗元竞柳州虽旷不足而防趣亦悲切矣书尤纵诞可恼海钓萧显山海人按察佥事书名彷佛张南安而圉圉未称雪赋禁体复歩险称奇宜其都不成语也呉文定公寛莲溪挽章作苏体极古雅谢文正公迁卷册语耳王文恪公鳌与杨循吉一札有前辈风度文定长洲人文恪呉邑人连举壬辰乙未会状及第文正余姚人则乙未状元也呉至礼尚谢至戸尚谨身殿大学士王至戸尚武英殿大学士俱赠太傅三公年位声实伯仲也刑部尚书赠太保洪襄惠公钟一札乃抚顺天时致闵庄懿者赠太师顺德梁文康公储一诗乃宫坊时送王冬官者新建伯余姚王公华一札乃宫谕时简闵庄懿者闵时长中台也刑部尚书赠少保林贞肃公俊南京礼尚赠太子少保邵文庄公寳各诗一纸其书一欹细若焦螟而着刚劲一麤浓若蛴螬而表儒雅卷二十人凡二十二纸而吾郡得十之四○四跋云南京吏部侍郎泰州储文懿公瓘次韵雨花台一律诗拙而微有句书拙而微有笔吏部尚书赠少傅太原乔庄简公宇题戴文进畵歌歌语歩骤起伏全自李长沙流出才小乏耳书亦如是太子太保吏部尚书陆公完吾郡人其书亦李长沙诗跋也正间赏识如此礼部尚书赠少保毛文简公澄吾州人状元及第其与王父书谈公私情事皆实境而笔尤拙赠太子太保吏部尚书泰和罗文庄公钦顺毛公榜第二人也家书一纸寄仲氏按察叔氏中丞者南京礼部尚书赠太子少保华亭顾文僖公清爲陆太宰赋也适园诗甚有致与罗公笔俱清劲赠新建侯王文成公守仁一絶句毋论公理学勳猷钜公诗秀拔有致阅至此大醒人目南京吏部尚书昆山朱恭靖公希周也适园诗亦爲陆太宰赋者公生平不作一行草笔南京兵部尚书赠少保无锡秦襄敏公一札乃抚楚时与台使者赠尚书王文定公瓒送王父归田一章其书似学高闲光而不得笔应天通判长洲祝先生允明书家龙象也一札虽草草亦自有天趣江西提学副使北地李空同先生梦阳陜西提学副使信阳何大复先生景明文章家麟凤也吾尝见李先生写七尺碑大有顔平原笔何先生仿李长沙而指小滞三诗出语便自不凡工部尚书赠太子太保建业刘清惠公麟生平于尺牍留意此札书笔尤得圣教风呉县东桥顾璘才名与刘公伯仲而诗语尤俊此则小竿尺耳亦见一斑公官至南京刑部尚书前翰林侍读学士赠学士鄞县丰公熙三诗戍闽时作也辞笔俱清密有致其子坊以南考功主事谪归坐事后易名道生才艺亦跨灶而狂衺之行家声隤矣此札多风语可笑翰林院待诏长洲文先生徴明与王中丞履约书甚详吏部尚书赠太子太保呉江周恭肃公用书一纸南京兵部尚书赠太子少保增城湛文庄公若水诗一纸赠礼部右侍郎昆山魏恭简公校尺牍二纸二公虽齿悬絶而一时成进士又一时以道学鸣者也考湛公诗葢年九十一矣魏公牍葢与周充之侍郎父子此卷二十人得二十二纸最多名贤大夫而亦多书家者流吾郡仍十之四云　五跋云武英殿学士赠太保昆山顾文康公鼎臣一纸乃与王父司马书也詹事兼翰林院学士赠礼部右侍郎陆文裕公深早朝及禁中观雨诗二首词翰俱清丽然比之公生平差爲落夹太仆少卿王南原先生韦雪中简顾英玉诗仅小有致先生馆试诗有雕栏十二昼沉沉畵栋泥融燕初乳句传缙绅间今似未能称太仆少卿邵康僖公锐在江藩时一札与周充之侍郎南京户尚赠太子太保武进周襄敏公金亦嘉靖中能臣也词翰故自楚楚前翰林院修撰赠光禄少卿新都杨公愼与姜龙宪副札亦自一斑翰林院修撰进贤舒公芬与杨俱状元及第俱有直谏声贵溪夏文愍公言舒公榜进士也此札与其邑朱令者公时在政府贵态浡浡辞旨间而结法却老苍有李西台风詹事赠礼部左侍郎东广黄文裕公佐所爲拟天寳宫词六首实嘉靖宫辞也词笔俱婉丽今少师太子太师建极殿大学士华亭徐公阶与余往复书札颇不少而此则见贻诗也公名臣而诗翰亦自稳密都察院右副都御史呉兴王公守一札是行边后寄其弟履吉者右春坊右赞善赠光禄少卿吉水罗文恭公洪先一小札乃与吾师李观察者此公极有翰墨声以小故圉圉不快陈太学道复长洲人一律四絶语平平耳而散草古澹在怀素林藻间吏部员外郎长洲王先生谷祥小札数行亦可观溧阳马君一龙者余同年也仕至国子司业爲余书纪行万字皆小行割其百之一于此呉邑彭先生年游虎邱得五言律四首马君狂草不堪与顚史作奴彭先生藁行眉山颦歩而此皆能脱生平窠臼可重也其后三纸河南按察使济南李攀龙于鳞福建按察副使广陵宗臣子相诗各一江西左布政使呉兴徐中行子与书一余所得于三君子者不啻数十卷而仅畱其一以志感耳卷中二十人爲二十纸而吾郡亦十之二】
　　司冦所购昭代诸名公遗迹富矣顾奈何无许礼侍成名巵言谓其结搆疎而丑是伧中小有意者或未然先文恪公极重许书今存有所书扇一柄秀劲多姿颇得右军法诗亦流快有钱刘遗调恨不获质之司冦公又姚吏侍洪谟近在檇李其书逼赵松雪甚有骨力何爲亦不见录
　　祝京兆书成趣园记【王氏跋一○祝京兆希哲爲华光禄尚古成趣园记几三千言状其峰峦池馆纡余曲折之胜不遗余力其书法颇出赵呉兴然呉兴遒而京兆遒而古似更胜之余初得一本付骏儿爲楷式八月自金陵过里中华之宗人叔达强以投余輙去追而返之不肯纳稍间校前本行欵大小不甚远而结搆微有出入然各遵其妙岂光禄有二子京兆各爲书一本耶华之园余八十载不复可踪迹而此记尚存言之不可以已也如此】
　　庚寅岁司冦公曾遗余此卷眞体微带行数之几可得三千字彻尾无一懈怠败笔逸笔俱不伤其妙最最苍最密最散驱遣自如全以浑脱胜不拘拘歩趋古人而古意涌浡毫颖间生平所见祝京兆书未有出此上者跋谓法颇出赵呉兴亦其章法跌荡处彷佛似耳至其幽深无际乃得之钟太傅谓遒而古胜赵不诬也上方微腐前一段全缺者三字微损者五字装潢亦不甚精今云有二本则余所得当是叔达强投本其付幼公者不知何若既云各遵其妙必微有不同安得并展较之园亡矣赖此记存而记又赖字以传不朽者宁独言哉
　　祝京兆诸体法书【王氏跋一○祝京兆拟古以下四章拟黄庭春游二章拟兰亭差小若闺怀则曹娥洛神之流耳古言一跋拟章草跋及古调亦然而微渉仲温然皆古雅有深趣昆福寺以下五章锋微敛六宫戏婴图以下三章锋微露然姿态自胜不知谁拟要之自晋人流出朝元引以下九章拟眉山秋夜以下四章拟防井小米山水以下二章及渡口一拟南宫中间微杂一二已笔葢不欲爲韩干似也修夕词以下六章结法与黄庭并观余老矣所见京兆墨迹不下百余本未有若此之种种臻妙者眞令人心折内所拟欧顔陗者病姿庄者病韵二家本自难学毫厘千里少损连城】
　　京兆书大约得之苏黄米赵者多其气格亦略相上下拟南宫谓不欲爲韩干似果然若欧顔则流派原不同今云二家本难学非也间架方整蹲笔缓趋最易得畦径世闻难学者惟钟索二王耳黄庭兰亭曹娥洛神即百重茧追之恐终爲寿陵歩也古书似亦得不似亦得古文似亦不得不似亦不得是箴祝膏肓语京兆闻之必大愤懑然讵能不心折
　　祝京兆书太白传【王氏跋一○太白歌诗既奇其人与事又奇不敢望司马子卿手作传李延寿亦小快无奈宋景文于喉咽间作嗫嚅语令人愦闷幸而有祝希哲书之差足快也】
　　宋景文唐书歩骤孟坚以尚简古故每每读之不甚快以作太白传良非宜然整齐收敛亦颇有法延寿南北史虽姿态秾郁然秪长于叙碎小事稍近传奇小说且靡曼乏裁使纪大事未必胜景文也
　　文徴仲手札【王氏跋一○右文待诏公徴仲手札二十八纸中多与赵梁父陆子传二先生者赵先生之孙某陆先生之馆甥也装池成卷俾余题其后　昔顔鲁公贵至八座而乞米乞鹿脯于李太保岂鲁公临池不公若抑岩穴之苞苴更饶于廊庙也若二先生者贤于姚麟殿帅多矣○文衡山手柬跋云文待诏与韩懋赏及祖父三代手札大要是谢饷物语耳韩能寳之且乞诸贤题识以侈之贤于蕺山姥姚殿帅多矣】
　　司冦两跋皆谓宝之者胜于姚殿帅按鲁直所云乃是韩宗儒每得坡一帖即于殿帅姚麟家换羊肉十数觔然则姚正是收买苏书者何爲冒此诮也宜云胜韩宗儒乃是
　　三呉楷法二十四册【王氏跋二十四○一跋云呉郡宋仲温书赵文敏阁帖跋陈文东书圣主得贤臣颂法全仿永兴精熟可爱又书张怀瓘录章草三品人名氏韦续五十六种书怀瓘十体断内章草一条杂正行体而皆有小法所临急就几于优孟抵掌释文小楷尤精后书叶梦得及自撰小跋皆与前三书笔同高槎轩季廸所作眠云轩诗翩翩度骅骝前书法亦近仲温特小疎耳姚道衍广孝书所作凡十首得意句小楷亦楚楚而自谓笔不佳故多偏锋吾呉诗盛于昌谷而啓之则季廸书盛于希哲徴仲而啓之则仲温若文东则云间之破天荒者○二跋云沈学士民则凡三帋其一爲孔子世家其一爲金氏墓志铭王赞善汝玉撰其一字稍大爲诸葛武侯出师表沈大理民望字最小爲虞书益稷篇夏太卿仲昭以书供奉者四十年而始爲呉文定公书此一帋太卿公业已老矣而精谨乃尔令人肃然卢中令爲已凡二帋一种德堂记一拙斋诗皆遒劲而不克去俗爲可恨○三跋云拙斋铭一赋一诗三杨宗伯仲举爲铭钱山人子书爲赋杜山人用嘉陈山人绍先刘少詹宗器爲诗其词与书法俱伯仲也徐武功元玉二帋其一临褚河南哀册文其一东原生传东原生者即杜用嘉也书传后者吾呉周鼎伯器结法亦潇洒又国初亦有一周鼎伯器者檇李人文行亦相类非此伯器也○四跋云李太仆贞伯凡二纸一纸临兰亭记而行笔皆赵呉兴公生平以奴书诮呉兴此何也陈言疏谓中书舍人多至八十余员葢当时传奉之敝人所蹙頞捄嗉者抗言之无隐呉尚书原博王医师墓表中有涂乙然无一笔潦草吕翁墓表字稍大俱步趋眉山而时时有钟意蔡九逵孔目嗣命议以秃笔取劲姿尽骨全大抵李呉纯绵裹鍼蔡则强弩透札然李不尽汰俗呉不尽汰浊蔡不尽汰生以此小有恨耳○五跋云祝京兆古近体诗十五首是行卷上公卿者中多曹娥洛神风格又元日早朝排律及杂诗二首皆早年笔演连珠并序十三首卿峦风木行一首尺牍四首皆中年以后笔骎骎偪欧褚黄道中致甫字说稍大约斋闲录又大则皆晚年笔进可入元常室退亦不让伯施所谓幽深无际古雅有余明兴一人而已黄道中致甫者吾故人淳甫初名字也爲其尊人五岳山人乞集序润笔因以畀余○六跋云祝京兆劝农图记赤壁赋着思录序或似率而密或似拙而巧信乎书家上乘也惟赤壁一赋陗健而小渉佻耳劝农图记又自超骎骎在赵呉兴上旧有文待诏畵一帧余姑割爱去之而畱此书○七跋云祝京兆梅谷记比之劝农帖差大成趣图记又大于梅谷本作正体微取行法以助姿耳遒劲古雅中态溢发天眞烂然眞墨宝也○八跋云文待诏徴仲书皆小楷其一爲余录早朝近体十四章是八十四时笔也其二古诗十九首极有小法是八十八时笔也又一条三行射礼有鹿中云云尤精甚而攷据典覈偶于散帙得之附于后其三昼锦堂记结力遒劲是六十七时笔也其四拙政园记及古近体诗三十一首爲王敬止侍御作侍御费三十鸡鸣候门而始得之攷其年癸巳是六十四时笔也○九跋云文待诏甲子稿诗凡五十二首文八首极精谨可爱而不甚脱学究气是时年仅三十有五闻公每岁輙手书其诗文前后凡六十余册皆爲徽贾从其家购之徐博士谷昌落花七言律诗十章是未见献吉以前语小楷如新莺未成长音羽宛宛自见春意赠仇东之二絶句则皆进于是矣待诏又有致仕三疏中不无涂窜而结法亦佳家弟乍目爲公稿本费十镮得之以示余偶章简甫之子藻见而摩娑不已曰吾父笔也○十跋云钱文通公原溥书陈氏碣铭葢宋仲温流也张南安二五言律皆倒韵而语亦平平南安多狂草吾呉人又不好收之今此小行杂楷法几于优鉢昙花陆文裕子渊小楷尤不易得今此尺牍凡四首中间行法十三楷法十七居然有北海呉兴风度其语却多凡情可笑张侍郎文光者陆公门下士也陆荐之贵溪相得供奉永陵第不爲临池家所许而此兰亭序特楚楚如士人所恨不堪三复耳十一跋云王履吉闵已赋进学解千字文皆精入永兴三昧然不如拙政园一记四诗张琴师传浑浑有钟太傅意使人爱而复敬之然又不如退之琴操使人敬而不便解跋尾仲蔚与家弟评此君书若讼而皆有讼理故两存之○十二跋云陈白阳复甫千字文屈原传各一纸此君字不楷楷不易小而吾乃兼得之又陶靖节诗三十七首尤觉以拙胜○十三跋云杨宪副梦羽法驾曲三章爲故相夏文愍代笔耳老腕遒而少姿王考功禄之与其弟履吉尺牍精谨有法后有陈履常墓志铭及答同年伊侍御书皆稿草兼正行结法彷佛呉兴陈方伯子兼三槐堂铭蝇头体秀而少逊骨蜀中诗自云仿钟太傅古雅而微乏韵陆尚宝子传金剪行张烈妇二章全得麻姑坛法而以色泽傅之遂爲一时书家冠诗调亦典丽杂文二章中多改窜而笔法亦清劲文博士夀承爲余书五子篇五子者谢榛李攀龙徐中行梁有誉宗臣并余六也爲篇凡二十有五寿承此书最爲圆熟丰妍○十四跋云文休承学正爲余书沈宋苏杜诸君七言律二十二首是七十九岁笔而精谨雅丽逾于少年时又书嵇叔夜养生论及苏子瞻续养生论清俊而微佻卞彭孔嘉山人书余广五子诗及近体数首是古高丽茧能于率更内斟酌温劲精泽光彩动人若晚途则一束枯草耳许元复太仆一纸老笔圆媺所书厐居士传语尤可喜黄淳父居士前一古体永兴之有锋锻者后十二诗是晚年笔差小退周光韬叔初出道复而此书醉郷语酒德颂精严有古意程大伦子明全摹徴仲而鹦鹉鹪鹩两赋风斯下矣○十五跋云俞仲蔚爲余书少陵七言律四十六首皆隋珠卞玉得柳诚悬度人经意又一纸书见赠古体八章稍加圆熟已上皆六十以后书又一纸近古体凡十四章尤精谨可爱周公瑕爲余书王维李颀崔颢高适岑参七言律三十四首郑嵎津阳门行一章皆精雅工致又自作诗二十章字形稍大笔亦稍放纸有宋经笺蜀笺高丽茧皆余山房中旧藏胜于鱼文侧理多矣○十六跋云徐奉化伯臣书黄庭内景经一纸时吐钟意初爲飞凫人加染古色杂识旧印以希重价余一见而辨以示其子文果泣曰先子得意笔也又黄彪遗我参同契用赵呉兴赝识客多以爲呉兴也割去之畱于此册葢重其文也伯臣笔生然乆看逾雅彪甚熟然乆看逾俗此书所以重乎人品也○十七跋云顾德育牡丹一赋结法酷似徴仲惟老密处有别耳袁提学鲁望七言近体十五首辞与笔皆流利而乏古意王逢年舜华诗十三首政如呉中子弟轻俊而不受绳墨书亦如之张伯起书李供奉絶句五十二首又李杜高岑律体十一首虽天趣小渴而规度森然毛豹孙书王江陵絶句二十六首亦自楚楚○十八跋云王学士锡爵书郭景纯游仙诗七首笔法秀颖依稀有翡翠兰苕状家弟提学懋书周诗不能尽合大雅而老健足风骨莫太学云卿书中唐律钱左司七首刘随州九首韦苏州三首皇甫兄弟四首郎士元二首韩君平四首卢纶员外二首司空图侍郎张元眞子各一首清丽有态殊足与诗句雁行其自作近体瞠乎不伦矣王太学穉登书王右丞七絶十九首书不能称诗其书所自造七言律廿三首雅相当矣○十九跋云王太学衡书司马长卿大人赋王好仙道故笔意翩翩近之又陈思王五言古体张茂才元举陈山人尔见各得十六首又谢康乐十章则徐太学益孙笔也少陵歌行爲文茂才肇祉书者十三首○二十跋云此册皆杜少陵七言歌行陆士仁得十四章文从先得十一章顾绍辰得十四章钱允治得十九章皆近时名笔端雅有致陆当擅塲佻侧寡情顾风斯下矣○二十一跋云楷笔得吾州王应宝呉郡章藻仲玉因乞王书盛唐歌行李峤宋之问郭元振各一章张谓崔颢各二章王维李颀岑参各三章高适四章章书李白十六章后有余简会张元凯子予见过书近作十七首○二十二跋云唐人絶句娄孟坚得王勃以下七十二首徐奉礼兆曦得朱庆余以下三十二首沈昌期得贺知章以下四十八首周茂才子先得杜甫十六首缘不相知检故小有重者偶后有余纸而康太学时万尤山人道恒过此因戏令康书坡仙酒经一则尤书异域数事俱足鼓吹幽闲者○二十三跋云庄子逍遥游王履吉之从孙愼修书也书与文殊不相当华茂才之方书连昌宫词琵琶行精密可爱吾从子士骃写骆宾王歌行颇有致僧大林书所作平倭行一纸僧明因书顾欢袁粲明僧绍孟景翼张融酬往释道优劣事见南史明因与余善是方袍中之粗有意者金用元宾妇书履吉白雀诗凡三十二首元宾爲履吉上足故书法亦因之绵丽多态而闺之气未除昔贤纪六朝唐诗俱以僧及妇子殿尾吾故仍之○二十四跋云此册皆石刻宋仲温书七姬志烺烺人目高季廸词与杨用修跋得其情矣祝希哲王文恪墓志精整端严刚柔克济毛夫人志铭运笔差圆形差匾书家最上乘也陆翁墓碣字稍大而最古元常之典刑矣二君子书爲我明第一而此又其手勒石者不妨用此例存之也】
　　此即前十册复以续所得增入重装者内高季廸一纸眞是奇迹此公诗当爲国朝第一人无但呉中今笔法又近仲温良可赏也吾意季廸墨迹不当襍之此中宜与献吉仲默君采昌谷等列爲一帙闲窗把玩足可当华林园游缘此诸公于八法亦微有窥又加之以高妙之诗词兼此二奇自是艺林墨宝非高崇文比也祝文诸名家不待言其十三卷以后则大约司寇同时诸人书皆翩翩一时之秀其书亦余所习见其十九卷以后则又迩来少年书内惟陆士仁者曾见一碑刻余皆未见然俱当方进之势未见其止后来成家不知属谁氏耳
　　题丰存礼诗后【王氏跋一○丰存礼傲睨一世而倾倒嘉则乃尔信乎爲才服也计其书时当已病辟痱无一笔不颤而犹有山阴典刑诗虽不能整栗而命旨绸缪宛然建安遗韵也昔裴成公病剧廻盼一语犹能使夷甫心折今得无类是乎】
　　司寇夙昔殊不满存礼前附名贤内一纸犹谓宜汰削秪以附学士公后今此跋乃极口赞颂山阴建安既是第一流评语至谓无一笔不颤以比于裴令之病剧回盼则尤是倾倒心赏与平日持论顿异以此观之可见公服善且处心甚平曩昔刺讥之言乃是随呉人短长取唇脗间流快耳
　　丰存礼手札【王氏跋三○一跋云其论书稍推文太史祝京兆次则陆詹事而于马一龙沈恺王逢元陈鹤杨珂沈仕皆痛诋丑拟不遗余力二沈不闻有临池名乃亦置喙何也其评沈仕谓如夏四倚主夏四何如人当是一贵家仆丰或曾见侮耳人言此君憨定不虚也然行笔最遒劲结搆亦密比之生平书最爲合作畱此以备一家】
　　沈青门仕其书亦学二王以入行卷中侑其畵及诗亦自称苐未成家耳夏四乃文愍公干仆一时气焰甚张曾阑入司封署雷司空时爲正郎朴之一十以此谪外名亦以此大起此等仆时时有之存礼作此评时应是贵溪当国时也存礼书学极深顾所书乃有絶不佳者殆不可晓然尺牍类多工此跋谓比之生平最爲合作以此知司寇平日所见丰迹或是偶不佳者又或系赝笔狂草等耳
　　章藻摹琅琊法书墨迹十卷【王氏跋十○一跋云右章生摹晋右将军会稽内史逸少正书凡十帧爲法书之第一卷内临钟太傅力命宣示二帖皆宋搨秘府佳本按宣示爲丞相始兴公宝爱以授右军右军以授王修修死从殉遂不传传者乃右军别临本此必渡江后购之人间而手摹之者虽其软美肤致得之思陵居多而不无山隂隆准且又修内司致佳本弗忍去也外景乐毅俱有完本不完本三复之余觉不完者差胜二书见驳通人至有以爲呉通微王着笔者此中尚可容虞褚数人不知通微辈能办之否苐欲以爲贞观内府及钟绍京家藏则未敢必也曹娥碑憔悴宛笃东方朔赞遒逸潇洒杨用修云霜寒其右军之懿乎不能多行而意自舒绰有余告墓文以乏佳本故所摹觉圉圉国史异纂云眞本具年月日者江宁瓦官寺鸱吻内藏物归之岐王不乆而火失之世所传者藁本不具年月日者耳此本乃有年月岂岐王未火之先有勒石耶○二跋云右摹王右军杂正行体爲法书之第二卷内临钟成侯墓田帖凡五行兰亭三序其一定武损本一唐板本一褚摹眞迹本皆余所珍秘者板本字稍麤行亦高阔而饶波发翩翩风流与圣教相出入褚摹本后有米元章跋与书所载正合长风帖在淳化成侯迹中独黄长睿以右军年少未变钟体目之甚当它若玉润来禽何如极寒奉橘鲤鱼雪晴转差蕲茶受鵞石脾小祥增哀轗轲十四帖皆灼然者长睿谓毒热爲唐文皇所临元章谓头爲虞永兴别迹虽似各有据然永和祀远鲜有不出唐人硬黄者奈何独龂龂此一则也僧怀仁集圣教序记及心经虽不无偏傍辏合或不必尽本笔而字体行模精整雅洁遂爲法书之冠临池者至今利赖之○三跋云右摹行草爲法书之第三卷破羗成都清晏此郡山川讲堂都邑九日七十雪候逺知念言叙若耶晚可安善道意时事儿女诸从昨见谯周饯行参朝明府廿七谢生中郎女虞安吉宅图东旋清和迁转廿八噉麫积雪足下秋月狼毒西问又西问自爱安西得告小大佳向久委顿六月还里信云知君脚中深慰日午小园龙保临书凡五十六帖内破羗一帖是米家船至宝最爲神妙眞足压卷而它书多出贞观内府琅琅有名之笔黄长睿置喙亦少第谓饯行一帧乃贾曾送张说文盖唐人集右军书爲之而此则其残缺者又谓深慰爲文皇所临与第二卷毒热同饯行书法实神妙昨见君亦集成然亦用此例小园子一帖元章强排作大令谓其小纵耳抑何待右军之陿也此郡逋弊元章以爲予王怀祖者而长睿驳之事理诚然当是与谢安石安石在右军治交甚笃晚可眞迹在余所仅影响耳○四跋云右摹右军行草爲法书之第四卷知问诸贤官奴采菊服食后服食十七日逸民裹鲊卭竹后卭竹择药月末账民豹奴敬问飞白又后飞白丹阳太常热日朱处仁盐井胡桃龙保黄甘六日胡母豉酒虞义兴笔精司州尝新麦秋袁生来居还鎭得见敬和七日隔日近日五日谢光禄徂暑月半敬豫长风谢生十一月皇象远妇君晚嘉兴奉停凡五十六帖淳化阁帖勅字十七帖与临江石本相间错皆烜赫着声者官奴干丝郁勃有飞白势虞义兴得见三札芒颖射人豹奴独擅章法遂爲行书辨钟部一证裹鲊袁生眞迹余曾于朱太保处见之或云是唐临耳○五跋云右摹右军行草爲法书之第五卷散势昨得连不快小佳反侧月半廿二廿三虞休建安一日侍中敬豫清和追寻临川小大太常乡里可耳母子廿三帖皆得之淳化及临川者内元章以一日一起归之伯高追寻归之大令长睿皆不谓然山阴二帖是石泉公进御者锋势遒郁劲利不可言省书防极想佳东比不得眠各可诸患大多患十四日热甚出都敬问诸贤江生西中郎勿杀生末春四月有理北军雨晴远近廿三帖从秘阁续帖中录出者呉兴大周嫂夜来公孙得书政履六帖从宋搨杂帖中录出者尤崛奇出人意表内末春全是章法与豹奴类它若淡闷干呕及此月二帖在余所二谢书一帖于江右人家见之然皆唐临本也○六跋云右摹右军疑迹爲法书之第六卷如正行笔阵图二帖皆出自江东李王所正书瘦劲与欧阳率更并驱几不可辨行笔尤自豪爽宋人俱不以爲的独米元章纪之云纸薄如金叶索索有声赵竦得之于一道人章惇借去不归大抵非李王所自办可证也张怀瓘列嵇叔夜于上上品之第二云吾尝有叔夜草絶交书一纸非常宝惜有人以右军二纸请之吾弗与易也此卷后有湘东所进絶交书晋右军云云而秘阁续帖则直定之曰李怀琳他若适得书知欲东差凉奉对屏风奄至此穆松先灵柩慈顔噉豆初月蔡家平康阔别足下时事集期旋洛荀侯小大佳阔转从阮公月末蒸温白耳诸帖皆从淳化搨出而元章长睿俱掊以赝本理似有据故别爲一本○七跋云右摹晋中书令献之字子敬书上卷爲法书之第七卷多行正体内小楷洛神一纸又不完本十三行一纸考赵呉兴孟頫谓得之陈集贤所十三行仅二百五十字系晋麻纸爲天下法书冠又谓宣和书谱所藏未有柳公权跋语系唐硬黄纸临本白骑遂本在钟部攷之唐开元中滑台人家应募进御者乃大令所临而误属之钟爲改正置此九日帖见石泉公宝章集辞中令呈结法极似李北海当北海从此中一流出耶乞假一表与霜寒并美高出辞令此后有相过右使节过思恋不审又思恋及夏节操之卫军静息夏日后思恋天宝十一日昨遂肾气仲宗黄门外甥冠军可必诸舍阿姑承舍月终东家后操之复不审嫂等鄱阳鵞羣敬祖凡三十二帖风神然逼乃公奈何髭圣辱之枯枿饥隶耶敬祖鄱阳重见阁帖第五卷而长睿谓敬祖爲承祖子武冈侯协字不相及协右军之从祖昆也以归右军乃当而笔小不类鵞羣风骨气防极爲苏黄诸贤所推而长睿以险远斥之又举帖辞崇虚刘道士语谓山阴崇虚馆乃宋明帝泰始时造后大令六十年固也崇虚既是观宇佳名何必山阴又何必至泰始哉○八跋云右摹中书令子敬书下卷爲法书之第八卷皆行草内诸舍诸女授衣奉别想彼承姑愿余灭书阮新妇奉对得书两元度慕容前者郁郁桓江州疾不退来恒省前书铁石后铁石元度忽动新妇鸭头九阿姨斁奴后鄱阳不审极热冠军服油转折还此西门日寒追痛疾来知汝不数都与彼人孙权等诸帖最雄俊奇崛有致而黄米诸贤往往加喙按宋自元嘉以后有戏学部此必一时诸贤或取大令父子语或集其书作之不必至旭素也○九跋云右摹法书之第九卷内平南将军武陵康侯字世将五纸防稽内史赠卫将军荟字敬文四纸开府仪同三司赠司空简穆公僧防赠太常懿公慈字伯宝各三纸扬州刺史华容文昭公字休元二纸右军诸子自大令外豫章太守操之得二纸又有中军将军循及涣之等各一纸史称右军七子知名者五人元之凝之操之徽之献之而不及涣之黄长睿则谓涣之爲右军子而云凝之得其韵操之得其体徽之得其势涣之得其貎献之得其源长睿博精不减仓曹此当有的据可补史传之漏长睿服膺则在平南简穆正书啓事而颇以劭廞三帖爲赝岂所重在方雅而诎圆熟耶○十跋云右摹智永眞草千文爲法书之第十卷永则右军将军之裔孙也于陈永兴寺披染正行章草俱入张怀瓘妙品师尝手书正草千字文八百本散诸江东诸寺此八百本中之一也后一纸阁帖误收右军部中今改正于此】
　　摹古帖亦是可喜物第从眞迹上摹出乃可贵若止席影响于残碑间恐终是戱笔耳
　　摹苏长公眞迹【王氏跋一○昨年悉取诸名贤文词稗官谐史小有关于世者即笔之总得十二卷而家所藏公墨迹石刻小楷藁行草圣之类爲诗文巵语几百番儿辈欲分得之而客有徐长孺章仲玉及吾从子骃素善公结法因名响搨大小彚爲七帙藏之山房内煎茶听琴四咏归去来辞及跋王晋卿山水歌祭黄几道文谢送梅花诗与乆上人帖则皆于眞迹搨出者以故几若赵郎之见貎周昉并其性情得之昔之人评公书者曰墨猪曰画字曰跋偃曰腕着笔卧举不足以累公舍此则所谓吃井水地无不宝爱公遗翰而余最心与者二评王履道云不矜而妍不束而严不轶而豪萧散容与霏霏如初秋之霖森疎掩抑熠熠如从月之星纡余宛转纚纚如萦茧之丝黄鲁直云东坡道人少日学兰亭故其书姿如李北海至酒酣放浪意忘工拙字特瘦劲似柳诚悬中岁喜学顔鲁公杨风子至于笔圆而韵胜挟以文章妙天下忠义贯日月之气本朝善书自当推公第一二评诚爲知言然公故非当家政自以品胜耳或又曰否否李丞相钟太傅生身刀笔中来闾井之侩魁耳不中与防稽呉兴作奴而何以鼎峙万古也余无以应退而志于尾】
　　此所摹多眞迹故应可观苏书在文人中信足称雄谓以文而重公或未甘若云挟以文章忠义爲宋朝善书者第一当非诬也李丞相钟太傅能使秦皇魏武倾心应非凡品虽瑕疵莫掩然要之长处多若使王氏父子居其上恐二君未能自安此乃宋人评品今世乏眞才正坐此等评隲多耳
　　敬美书杂帖【王氏跋一○吾家右军分甘青李二札右丞川一疏能于萧散中作情景俊语苏长公种橘帖亦庶几焉仲氏敬美以黄庭小法书之时出入洛神览之不待毕觉王着鲜于枢佐史矣】
　　右军帖右丞疏果多俊语今刻尺牍清裁中亦俱系敬美书独子瞻种橘帖未之见检之集中亦不得不知作何语
　　呉贒墨迹【王氏跋一○家驭提学出呉中诸名公墨迹凡十一帧内希哲书昌谷诗英英竝秀如两玉树皎然风尘外物徴仲抵掌玉局莲花乃似六郎矣伯虎脱尽平生后一札笔意大似周越而诗不称苐与梦晋俱不失狂奴态】
　　家驭此卷后乃以遗余希哲书虽秀出尘然是少年书尚未苍古昌谷送仇东之二絶句即前司寇公托元驭相公临出者书尽秀劲端密苐非当行耳徴仲效苏体肉不胜骨未足当张光禄之誉伯虎三絶句果似周越是此公佳笔也余赴山东时遇骤雨此卷爲水湿今已重装
　　王稚钦书五言律诗【王氏跋一○天下以才子归稚钦先生谓若大绅子啓之倾写不倦则误矣搆结鍜琢极有工夫一句一字亦皆有色泽此卷皆五言律尤是长城书法故不必成就而翩翩自赏宛有徴仲中年以前笔先生信奇人哉】
　　稚钦案上惟置文选一部随人揭问輙暗诵无错者谓搆结鍜琢极有工夫然哉其书亦自当附季廸昌谷诸君后
　　朝鲜三咨【王氏跋一○余所得朝鲜国凡三咨合爲一卷其一治八年咨辽东都指挥使司防送贺东宫千秋节者其二嘉靖四十一年咨礼部进贺万寿仪者其三则万歴十一年咨礼部进献慈圣皇太后仪者前后相去九十年更三王而楷笔谨细若一纸若玉墨若纯漆硃色浓透而咨字行押似以牙刻刷而精爲之润色者其敬愼而能恒若此宜其享国之远乆也】
　　朝鲜书大都法赵絶善用墨眞如纯漆沈瑞伯谓是磨墨积砚上已乃用笔染水就墨中蘸起写余曾效之不能似迩来惟莫廷韩善用墨
　　赵松雪书大洞玉经【王氏跋一○赵文敏公书法妙古今海内争效法之以故赝书百出信耳者多不能辨不知文敏书从二王李北海来而搆赵体今人从文敏书来而爲今书那得遂无辨耶洞玉经是文敏合作传于世多矣纷纷几如聚讼而眞迹乃在参知王公所余一见惊叹不独快其夙慕亦以自快只眼】
　　先君有同年友周君讳感永嘉人富文学有气节仕止县令其子思友亦读书善谈论嘉靖戊午谒先君于金陵擕有松雪大洞玉经一卷出示余意若欲售者然且曰先人少学黄庭逼眞晩获此卷爱之更时时临写因指其标首赵松雪墨迹五字云此即先人笔也又曰此原系一幅纸长可二丈余因背者欲揭之壁无此高壁遂中裂断甚可惜亦指示余傍有一友曰此价几何周曰闻松雪在日每一字五分今经二百年宜更増但恐势不能耳余时尚不甚知书但亦觉其匀净可喜此经字甚多私计之价殊不赀度不能偿留十余日还之近万歴戊子管子安出法书数卷内赵书大洞玉经即向周氏卷也中裂迹宛然标首五字犹存葢三十年矣感叹者乆之玩其书觉秾媚有余风骨未劲疑未是赵书去年壬寅复从子安子允功索观之则愈觉骨力少料赵楷法不应止此今司寇爲王阳德跋赵书此经谓右军北海出入结搆中则当是松雪眞迹无疑王亦永嘉人何松雪两本皆落一邑中耶安得取置案上并校之


　　书畵跋跋续卷一
　　钦定四库全书
　　书畵跋跋续巻二
　　明　孙鑛　撰
　　墨刻
　　秘阁续帖【王氏跋二○一跋云右秘阁续帖第三第四卷此帖既不易得而又皆右军书多纵笔变体极可爱内四月一日帖及后右军诸子书称白黄长睿谓爲僞帖欲去之甚当第文寿承跋尾以爲中数帖类米老所临者则非也此帖刻于元祐中米老书学尚未着不应其摹本已达中禁当是唐人临笔耳○次跋云续帖第九第十所谓贺知章者似二王杂帖语今已归贺不可知】
　　此帖刻于元祐中彼时人主尚幼是何人司其事跋谓刻帖时米老书学尚未着不应摹本已达中禁正未然也郭氏争坐位帖书史不云系二十年前所临者耶以其名未着故所临者人或遂以爲眞或谓爲唐临寿承云云想以其类元章脚手耳眞墨迹与唐临当有辨若摹唐临本入石恐虽逸少复生不能别也逸少敬和隔日二帖汝帖亦属之贺知章想出贺所临耳
　　泉州宋搨淳化帖【王氏跋一○今年始从呉中得此宋搨完善本以较余所藏大观绛帖虽少逊比之他刻大迳庭矣凡泉刻则五卷智果而后缺十余帧其它不尔也】
　　此帖无但五卷缺十余章其八卷首止法帖二字不云第几下晋王羲之书四字作草旧石甚有笔意可喜其搨皆用濶竹纸甚易辨近来时行者僞笔甚多非昔石矣数年前闻晋江有一家造屋于土中掘得帖石不甚完云是旧石李戸部开芳曾惠余一本细玩之似亦是翻刻者但在今石前耳
　　索靖月仪帖【王氏跋一○今年冬得黄熊所索幼安月仪帖一卷按幼安眞迹爲宣和殿所藏而先已刻之秘阁续帖中米元章与其友人书谓月仪帖不能佳而黄长睿遂未信以爲赝物独董称其笔画劲密他人不能睥晲然亦是唐人临本也】
　　月仪帖是古帖然恐未必出幼安后人以结法稍类幼安载妖一章遂举以归之索耳大约近唐人所爲其搆法亦可玩第笔意则全失耳米贵笔意故谓不能佳董谓笔画劲密则以法求之耳今东书堂帖中亦刻有小半笔意更湮第所云劲密者防画间尚有可防
　　眞定武兰亭【王氏跋一○此帖乃五字损肥本余生平所见非少俱不能及虽以摹搨之多小有剥蚀而风彩逈出诸本上徧攷古证凡五处皆合若管之盛上不损处有小龟形与是日也第九界行颇肥痛字改笔不糢糊兴感之由由字下类申列叙之列其□如劲铁则可不待讼而胜矣】
　　凡宋人兰亭辩证大约爲薛道祖别摹一石而发葢彼时秖此一僞石观其劖损五字正恐自迷眼耳至南渡后好事者家刻一本则凡辩证所记悉摹入石若执此以证之不正堕其网乎在彼时或纸墨明暗新旧不同犹可辩若今时则皆爲宋搨明者新者悉暗旧矣有得南渡佳本有不以爲定武初搨者耶得薛摹本澄心纸廷珪墨又不惊诧以爲古搨之絶奇者耶此跋谓取极于损本似得要领无但未损本有两种即南宋所刻亦必不摹损本故凡宋搨损本类多眞也然余曩日曽问莫廷韩兰亭孰佳渠云潘仲庵方伯者佳其帖近重摹出五字损然细玩乃类木本又既称呉静心所藏顾又窜入独孤帖中九跋则损本摹搨于元时又增此一番新意矣甲坚则兵利爲之符玺以信之则并与符玺而窃之此讼又安能片言决也此卷爲陈直斋物以松雪索之而重然张贞居谓松雪称独孤而外有赵子固倪仲刚吴静心三本而不及直斋则此本应是竟未曾见也
　　宋搨兰亭【王氏跋一】
　　跋称在明是靖江朱光禄虚谷也此本纸色搨法既是北宋物乃于尧章偏傍结搆不尽合则正系道祖私摹本珍重珍重胜偏傍合者多矣
　　右兰亭选【王氏跋一】
　　定武石既是贞观时贵重则当是欧阳率更手钩塡朱入石者若谓出欧阳临本则当时眞迹具在既不惜令诸供奉摹搨矣何不即以摹入石而乃率更迹耶此意昔人未道及余偶揣摩应尔未知然否
　　宋搨乐毅论【王氏跋一○按此论乃右军手书以贻子敬者至梁武已疑其爲摹迹而陈文帝时赐始兴王贞观中进御十三年命起居郎褚遂良排署至中宗朝太平公主擕出以锦袋装之后变起咸阳老妪窃得爲吏所迹廹而投之防下宋有二石本其一秘阁所刻其一高绅学士家所藏葢它摹本之寿诸石者也此帖乃光尧太上于损斋手搨付石而石工及帋墨皆修内司第一品精致流丽精彩射人而结搆柔缓丰肉少筋不待再勘本色毕露矣家弟有黄庭经一卷与此及戎路表正仝余故能辨之】
　　齐梁间人及米元章似皆谓大令书过右军不然也子敬笔法全祖此论缘右军素法多严峻内押独此论乃外拓而多姿子敬幼时效之其所入深后乃益变而自成家皆此法爲之骨然则子敬之超逸乃所谓得圣人之一体耳此刻今有两种一种肥而行濶一种瘦而行狭余所见宝晋斋东书堂皆狭本停云馆两纸皆濶本狭者局促少趣停云后幅稍劲然风韵不及前幅沈瑞伯谓前幅字虽小局面实大大有防此两幅皆在吴中不知落何人手论石莫如宋高绅家最古然其本不完至海字止今世行本无海字止者则高本不传乆矣元符所刻是以唐临本摹入石者董谓不逮旧本今司寇此本谓是光尧搨则岂能加于元符第停云二刻不知出元符出光尧未能臆定然要之此论模搨尚少于黄庭倘购得佳本当爲小楷第一
　　王右军文赋【王氏跋一○览右军书目原无载士衡文赋此亦一旧搨虽笔意圆媺而少国士风岂南渡后光尧重华与我明周宪王戏草耶】
　　跋谓圆媺而少国士风今东书堂帖中有宋太宗书此赋笔法正合此评得无即此本耶司寇公疑是周宪王然则或即东书堂旧搨亦未可知
　　李靖上西岳书【王氏跋三○一跋云李卫公上华岳书粗豪不成语断亦后人附会之谈而结法却秀頴有唐人气○次跋云上华岳书文尤拖沓一无意人所拟撰其书却有意出入右军永兴间然右军避家讳故以正爲政而此云聪明政直何也○三跋云此不见正史意者影响之谈如虬髯客传类耳】
　　虬髯传果影响之谈若卫公此书则或非出傅会第有之亦不足爲卫公奇也英雄固时有此等事卫公后功业显故传不然亦山谷间一妄语耳
　　宗圣观帖【王氏跋一○此碑建于武德九年二月内给事中骑都尉欧阳询撰序侍中江国公陈叔达撰铭观以祀文始眞人尹喜者神尧常幸其地用币焉故其徒相与侈大之其文词稍雅浄而古亦遒媚可爱疑即询笔也】
　　甚淳雅饶古趣犹是汉法第恨无受禅折刀头劲力耳后有二行小字跋谓中统时新此观嫌其字画褊浅命工锼剔此乃所谓洗碑法笔法经此十无一二存者矣可恨可惜其风格不陗峻者以是耳今存者字画尚细料原本必更细葢亦是石鼓勒法中统者元世祖初嗣位未混一时年号也
　　欧阳率更化度碑帖【王氏跋一○书法自率更而始变晋体然谓之楷则诚楷也醴泉铭最大最易得温虞公碑次小次易得邕禅师碑最小最不易得第其结搆精风华奕然体方用圆以劲藏媚则邕禅师而外诸碑瞠乎后矣余生平慕好之而三购本皆不能全第一本可读者二百三十三字第二本仅二百十九字藏之徐文裕公家后有陆詹事子渊胡中丞孝思跋詹事数行精甚葢其时已极重之二本俱佳不能上下而彼此互有无此不可晓也第三卷凡四百四字中间亦可读而结法不如前岂在宋时有翻刻本耶或云有马生者得善本临搨而梓之者也姑用以装尾】
　　余尝谓汉魏时乃正书钟王小楷乃之行章草则之草也若楷书则断自欧阳始点点画画皆具法无一笔迁就从便意正与同法正与行草相配也若云行草在先则章草亦在钟王楷先葢各自创爲法耳今吏楷皆是欧派其俗处乃在笔弱不以体方也司寇谓变法自率更始谓之楷诚楷良与余意合若柳元秘则又具篆法然是篆之行
　　褚河南孟法师碑铭【王氏跋一○此孟法师碑乃中书侍郎岑文本文諌议大夫褚遂良书也首脱唐京师至德观主八字尾脱年月衔名三十三字碑叙脱百余字词脱二十七字当是割表后歴世乆远贉池零落故耳第的然唐刻唐搨本波拂转折无毫髪遗恨眞墨池中至宝也考褚公以贞观十六年书时尚刻意信本而微叅以分法最爲端雅饶古意余尝于黄熊所见而絶爱之差未成贸今归曹进士绳武相去里舍不百武得朝夕寓目一何幸也】
　　此乃褚最有名碑恨余未见
　　华岳昭应碑【王氏跋一○右碑序颂华隂主簿盛爲故相许国苏文宪公颋祈雨获澍而作者也侍御史刘升书书法八分颇遒美而乏汉意聊爲录之】
　　此全是唐不若宗圣观犹有汉意第细玩笔法乃全规模蔡中郎第取势太巧翻致乏古趣耳若史惟则书则肥而壮又与此不同
　　易州鉄像碑额【王氏跋一○右易州鉄像碑颂开元廿七年崇文馆校书郎王端撰易州录事苏灵芝书端此文多颂故太守卢晖德政词猥防琐不复可解灵芝此书遒劲有逸气然令景龙间虚和之度扫地矣宣和谱谓其有成就顿放当与徐浩雁行戈脚复类世南夫季海诚有之以拟二王永兴吾未之敢信也谱又谓灵芝尝爲易州刺史郭明肃书候台记宋时入边外边外人每以墨本诣摧塲需绢十端始易一本妬者竟碎之今此碑幸尚完而求其所谓十绢之直理不能得一也】
　　于行体中取庄法亦自李北海来第小拘又微带俗不若成德军之流动自快也率更如彼方整乃不渉拘此行体却拘王士则不怒张而肉中藏骨此笔笔加力乃力反弱以此知作字自有一段天机非可形似间袭取也苏君负书名或者全作楷佳所谓十绢易一本者疑是庄楷耳
　　圭峯禅师碑【王氏跋一○圭峯禅师宗密法门龙象第以多所游讲著述一时不能无疑于达磨慧能之宗防而裴丞相休独能知之然至累千言而爲之辨则亦赘矣是时柳诚悬以书名天下仅以之篆额而自书文者深欲有效于密也书法亦清劲潇洒大得率更笔意】
　　余初得此碑时絶爱之以其秀媚而精又别出一风致且有墙壁及后取而临写乃觉其拘且力弱形体虽微似欧却全不得欧法欧结体虽方整其实笔笔含飞动意安揷得宜所谓体严而用和此则刻核求工往往不能称意又乏其笔圆之妙所以不得佳然裴素负书名此碑想翻以有意失之若纵笔作北海搆法或当胜惜未之他见也文笔甚弱谈佛自是此公当行禅理吾不能知第观所序密公传敎原委知尔时流派分明如此非凿空撰出自可嘉尚今时即不能然然虽有圣师亦不能使弟子皆得慧解此又存乎其人
　　东坡乳母铭【王氏跋一○此刻在黄州近有人于土中得之葢子瞻亲书于石者以故比之他书尤淳古遒劲其用墨过丰则顔平原之遗轨也】
　　此书醇雅且含媚第稳有余尚不能如醉翁丰乐之跌荡有概也石今见存然传者尚少
　　喜雨亭表忠观二刻【王氏跋一○坡公作喜雨亭记在凤翔军事推官年可三十余作表忠观碑在知徐州年可四十余喜雨文虽爽儁而不尽脱书生习书笔故熟而不无沓拖意若表忠结法谨严而姿态自足故应以年事作阶纪耳公此碑顔体大书世所盛行而少有传其小者尤可贵也】
　　表忠观小字良不易得不知刻在何所喜雨碑应在关中奈何不闻彼地人道及岂为唐碑所掩耶
　　坡公行草定惠院海棠诗刻【王氏跋一○坡公好书定惠院海棠诗眞迹畱人间凡十数本而此其醉书赠张房元明者于疎纵跌宕间自密有态大槩如良马春原骄嘶自赏故不作欵段騀駊歩也余以壬戌七月望登赤壁歌公前后二赋旋访定惠遗阯求海棠而不可得览公此刻不觉怅然】
　　麻城一友为余言东坡所赋海棠定惠院乃在其县今黄冈者非也缘两邑皆有此院人但知坡谪黄州故即以黄冈为是耳其说似有据然亦未知然否
　　永福寺碑【王氏跋一○按至元十三年常福生以饶州降授其路总管达此寺至延祐六年而碑始立相去四十三年矣其文与事俱不足道独赵文敏书为晚年笔其规摹李北海遂无一笔失度不止优孟虎贲之似而已往事已非那可说想文敏丹石时不能少此感】
　　余素不喜松雪碑刻以其匀稳处近俗独此碑清劲潇洒深得李北海云麾碑笔跋谓无一笔失度果然松雪他事姑无论若此碑或不书亦得
　　定武兰亭【王氏跋一○余所见定武兰亭前后无虑数本而致佳者五其一在潘方伯允端所后有赵松雪十五跋而实非独孤长老本葢时有呉氏子见独孤本而乞松雪书之者最后一跋可騐其二在余所为松雪执友陈直斋物葢松雪从人乞直斋藏本不得而陈氏之后人用以并装于尾者其三在家弟所亦有元人题跋其四乃贾秋壑为制置使时得之前辈刘菊庄秘监者不知在百二十卷中作何甲乙纸墨差更明润闻今在项元汴所其五当为今詹博士东图所藏后独无旧题识又若装潢人去其石龟迹然第六行之稍濶与它针眼丁形蟹爪之类则了了可辨识者以为五字损本无疑也】
　　詹东图辛卯岁以南铨攷绩入京曾示余此卷索余题跋余生平未见定武眞本项子长少叅曾与余言二本一松雪所宝独孤本一赵子固水湿本一本已购得一本方图购之未得也上海潘方伯叅军兄弟各一本华亭顾光禄一本此三本皆有摹石由摹本辨之叅军者神色流动第一光禄者笔势劲媚画间有六字与他刻稍异第二皆五字不损本其石上裂路幷字残剥处纎微皆摹出方伯者似木本宜居第三而莫云卿极称之以为最佳云是五字损本其行欵比彼稍狭而裂缝一同殆不可晓内四跋松雪为呉静心题与独孤十三跋稍同是也而九跋又全与独孤本同其字画行欵大小俱纎毫无异若松雪书两本不应全同若此且前九月廿六日一跋接后十四日跋正顺而中插入者有廿六日至十月三日六跋何月日倒置耶今云系文敏手跋则断为临出者无疑矣跋既伪石本焉得眞司寇乃首举之何也此外又有唐摹二本其一乃丰存礼摹入石者意全在取势虽稍怒张不圆浄而笔意宛然谓河南临本或近之想其眞迹决当妙其一则颖州旧石以石理稍粗故画间不甚劲媚规模大畧与丰刻同而改涂七字俱空又首行在癸丑三字次行稽至修七字三行长此字四行竹字直至下八字亦俱空不刻然转折相应处絶得作字势若定武刻则尚有安置不匀若不可解者而此内同字右直带毛足字后字末笔抛掷不异手写欣字末波顿笔若失误然尤有天趣不知系何人刻何缘在颖州后有永仲及墨妙笔精小印按海岳书史有蒋永仲亦好收古物想即其人也而余同年友朱吏部廷辅曾惠予新搨一幅云石今现在太学细玩尽有致其偏傍考证与姜白石所记皆合而字形视潘顾本又微异似是宋时依考证别刻本国学诸公亦不甚贵重之东图本正与相同但是旧搨耳司寇以当五佳本之一或不无为东图曲笔然无旧题识去龟迹两语亦稍寓微辞要之辨兰亭者必具九方臯天机之识乃可若拘拘在形似考证间恐愈细愈误
　　宝晋斋帖【王氏跋一○宝晋斋帖者宋礼部员外郎南宫米芾元章手摹二王以下眞迹入石者也凡阁帖所载俱置之元章自得右军破羗诸帖与顾虎头畵维摹天女故其名斋曰寳晋云人皆谓元章特妙临摹又工作古书畵色以眞赝本并示人人往往不能辨此帖虽古意蔼然而不能脱米家腕法譬之康昆仑琵琶宁堪段师再听余此疑不可解览东观余论谓此公好观古帖而议论濶疎好摹古帖而画失眞然则前辈固已言之彼好事人语何可尽信也】
　　宝晋是米顚斋名据此跋则是此老手摹阁帖所遗二王以下诸墨迹此老既工书又自眞迹上摹出必应出阁帖上管太学允功曾购得一本许借余观而尚未克乃杨用修又云宝晋斋曹日新所刻何也岂重摹耶抑帖名偶同耶宋时尚有星凤楼帖甚佳皆摘取二王佳帖刻手亦工不知司寇何为尚阙此种










　　书畵跋跋续卷二
　　钦定四库全书
　　书畵跋跋续卷三
　　明　孙鑛　撰
　　畵
　　萧翼赚兰亭图【王氏跋一○余尝闻赵太史用贤有杨仪宪副旧藏萧翼赚兰亭图后为文徴明待诏所书呉说傅朋跋偶借阅之太史遂举以见赠深愧其意悉辍年来酒鎗茶具之类为报所见古贤名迹多矣未有能过此者第傅朋跋内云辨才出右军兰亭相示翼既见即出太宗诏札以字轴置懐袖间阎立本所图葢状此一段事书生气有自得之色老僧口呿有失志之态此恐未为实录攷何延之记乃是辨才出赴人斋翼遂私取得之何尝于初见时即夺取也口呿不合正为萧生指摘兰亭瑕疵不能无甚口耳其谓出阎右相窃又有疑此畵大抵根柢延之记辞当右相时恐未着闻即有之是文皇所讳宁敢着笔攷宣和畵谱载御府有呉侁畵赚兰亭图今本无御题玺记又称顾德谦在江南时以畵名伪唐李氏云前有恺之后有德谦其最异者萧翼取兰亭图风格特异但流落未见此本岂即德谦笔耶傅朋语多孟浪独所记收藏承传甚明在宋时推重已若是今当何如余仍乞待诏子休承补书何延之记于后休承年已八十余虽时时见拙笔未隤家声】
　　按公前四部稿有宋搨兰亭跋谓以图在赵太史处因举帖归赵兹何乃复因借阅遂得图耶公素于畵家来歴攷究精兹据宣和谱疑出顾德谦笔似近是第谓萧侍御为文皇所讳阎相不敢着笔则似落迩来腐语套古人作事不欺人此段风流文皇必更以自憙谓胜于辨才应募若见此图必当拊掌自快又何讳耶文皇方且赏房相赏萧赏老僧夫岂局促自隘且延之方遣男呈本开元帝阎相图之夫亦何惧若傅朋跋与延之记抵牾则所传闻异词是未见延之记作图其出阎相手更为有证奚必出德谦耶
　　夫子杏坛图【王氏跋一○大廷尉陈公玉叔寳藏其父宪使所贻夫子杏坛图出入必奉以偕至蜀而敎铎所振与文翁相后先今年宦游金陵以就世贞得一恭展吾夫子据磐石坐而鼓琴有穆然深思之度七十二子或环听或追趋虽各自为态而左准右规不失訚訚侃侃意行笔精设色古雅品在神与妙之间独程钜夫跋谓为呉道元则吾未之敢从道元生平以神气胜运笔衣缕若菰条所谓呉带当风者与此絶不类或出陈闳李思训手声价何必减道元钜夫元初为大官常廉访江南者不当在裴晋公前第晋公遗墨吾故尝见之元和八年公方自舍人为中丞何暇办此蝇头楷宣和御押由来在书畵贉首今书之跋尾与印文皆譌玊叔苟能割爱去之余当用海岳庵例改题曰唐名人畵杏坛图元程钜夫跋玊叔许之否】
　　凡为人跋书畵最难但说是临本便已不快此跋五节辨驳明系指为赝作其欲改题为唐名人畵犹是姑婉转其辞耳苐不知祖何本来果是唐畵摹出犹为可存恐但径系近时人伪撰则但须作今道元观更不必致辨裴程矣
　　晋公子重耳出亡图【王氏跋一○少保铜梁张公率其子锦衣君某某辈来请志铭所贽玉带重锦悉归之独收此一卷乃晋公子重耳出亡图据跋或以为李伯时驳之者以行笔粗细不类或以为赵子昻则有思陵小玺在徐察其笔力精遒密不事铅华而自具一种生气乃至驰骋追逐转盻耳语之状无有丝髪遗恨当是北宋以前第一手所惜者此图当有二十余帧今存者十帧耳而三皆不可考其可考者仅重耳之出蒲僖负覊之私谒与齐桓公具宾主而多从马齐女与舅犯谋醉公子寘之车而出之秦宗女之来尚者五人既渡河舅犯辞而投璧于河介子推中流舷立而笑之及以车骑冕服返晋而已诸图故当大有致惜乎其不为完璧也】
　　观跋中赞羡语其品固应在前杏坛卷上此图传世者少应是佳本伯时子昻俱所不必论要之上去周可二千年其衣冠车船等无所本若何创作如但是任意写出虽笔法入妙无足贵也
　　宋徽宗雪江归棹图【王氏跋二○一跋云宣和主人花鸟雁行黄易不以山水人物名世而此图遂超丹青蹊径直闯右丞堂奥下亦不让郭河中宋复古后有蔡楚公元长跋虽沓拖不成文而行笔极楚楚与余所藏题听阮图同结搆○次跋云据蔡楚公题有四图此当是最后景耳】
　　此图应系畵院供奉人代作
　　宋名人山水人物畵册【王氏跋一○杂宋名人山水人物畵一册有曰赵大年云山者峰势出没罨霭中草树映带下为清流白石不减南宫父子有李唐春江不老者古松据大石欲攫峡口崩流滙为怒涛陵防直上百歩未巳于诸畵中最为狮子吼有曰刘松年溪隐者山田者翠屏削立云表孤庄枕清涟平畴交逺风各极其致有曰马远观梅者老挺疎枝秀出物表对题御书一絶句沓拖不成语复不成字休承定以为宋高宗余谓高宗必不落夹乃尔当是光宁所题也又有松下挥翰者一老人据案絶似犹龙公觉天骨与天机并秀又有曰观瀑者不敢当栖贤三峡或于天竺六桥间雨后得此微尚有曰夏珪远浦归帆者三树掩映斐亹天际一帆断岫明防自足好致有曰赵千里水阁纳凉者当是状其邸中景耳六月阅此薰风自来令人忘暑有曰金谷园者写五十里锦障宛然在目以无名欵屈署此殆不减陈闳李思训有曰栁州者以二月间辋川小沜西湖麯尘拂拂恨少青帘缀曰高阁观涛者则钱塘一曲耳有曰寒山拾得者偃蹇自恣可掬想为世尊作贵辅疲津梁不得不托鱼服以逃有曰阎次平小景者岚顶当作叔明鼻祖其它绿树丰缛甚近自然有曰次平松溪别业者尤精劲可爱乃知唐伯虎周臣于此取之不尽有曰李嵩内苑图者或光尧德寿宫冷泉小景耶若以拟宣和延福诸位则大寂寥有曰松下鼓琴者大具悠然自得意内不见署名而人物冠服都雅恐是马和之有曰松间醉卧者令人作糟邱侯想有曰雪阁者险而瘠絶惟小具暖防足曲肱耳有曰霞岭扁舟者渔舟欵乃入高栁夕阳中宛然孤鹜齐飞境有曰风雨泊舟者虽□晦霡霂而不作阳侯怒舷底足浊醪便不妨倚枕听敲篷滴有曰采莲图者有曰栁阴放棹者意甚佳小恨剥落有曰刘阮天台者大类前金谷而自然胜之有曰高阁燕息者丽敞静好而不作五侯炎色其晋公午桥白傅履道甲乙耶署名不能雅或休承别有据聊因之右为帧凡二十有七其可考者仅八人后二帧则空绣其一是滕王阁景右向而虚其左塡以王子安诗序其可辨字百之一二其一亦当是阁景左向而虚其右所绣字犹细若蚊睫以攷韩退之所为记复不合竟不知其何文也畵品精工之极与书俱不可望蹊径况敢雌黄昔人称薛夜来为针神而唐季女仙有卢眉娘者于一尺生绢绣法华经七卷今此三寸绢仅得七百字唐文似亦不足多诧也】
　　此跋述畵中景歴歴在眼若使善书者登之屏即可作展卷观
　　宋畵香山九老图【王氏跋二○家弟自秦中归手一卷相示云得之朱大叅孟震者攷之似是香山九老图多正綂以后不知名人跋仅有咸淳时一僧复误装于后而雪斋老人者至目为赵大年笔大年长山水小景汀洲芦雁不言作人物及界畵楼台也畵史称刘松年有九老图此岂其笔耶吾生平雅慕乐天自纳节来颇治弇山园以希十五年后耆英之盛而今复厌且弃之矣兹与吾弟约异时肖吾貎必不为乐天如不为僧赞宁者当为百三十六岁之李元爽哉　后跋云九老中独香山居士小解事人或谓海山仙宫有居士一院居士不首肯曰归即应归兜率吾意颇与之合审尔当貌我作十三岁儿骑黄犊吹笛三生石傍也】
　　洛社会是千古佳事宜为图内惟白傅知名余俱不甚着然所赋七言排律俱佳信乎唐时诗道盛也弇州公诗文过白傅其襟懐风度彷佛似之苐兹时果有此八老恐公亦未甘与为会此即稍逊跋乃愿为僧赞宁及百三十六岁之李元爽后一跋又欲作十三岁儿骑黄犊吹笛三生石傍大约眼前志愿稍足便念长生及来世亦常理耳
　　李伯时姑射仙图【王氏跋一○列子称藐姑射之山有神人焉肌肤若冰雪绰约若处子然不言其乘龙御气而此李伯时所貌与逊功帝所题谓为姑射仙像攷宣和畵谱亦有之当不误也后有绍兴图记及赐朱胜非四字当是以故相领宫观侍讲席沾此葛楚辅跋笔意殊遒美苐称绍熙三年尚书左仆射按公以四年始自元枢称右丞相而此云左仆射仆射之不为仆射者十六年矣杨廉夫陈道复后先鉴定以为眞迹二公之笔或老而劲或放而雅更的然可宝也桑愼等三跋亦佳故为题其后】
　　此图后敬美以寄余畵亦佳第笔法不甚似李伯时又宋两帝题识及印章颇潦草不令人快然欲伪作佳印章及工好题识亦不甚难也葛相跋风度自胜顾奈官衔误何岂古人亦或借称雅衔如今人席汉唐名者耶杨廉夫跋似眞然则此卷即伪亦是元时物矣古人作畵皆有意此图姑射仙意何取又何所据作乘龙御气皆难强解安得与深明畵理者谈之
　　摹古畵【王氏跋一○右集古畵摹四本合一卷其一为顾凯之女史箴内当熊一段顾本乃是五代人摹笔后闻在嘉兴项元汴所未及摹先乞陈方伯子兼略节本传数语以俟今年秋始得请于元汴之兄少叅子信足其事其二为阎立本萧翼赚兰亭图其三周昉擘阮图眞迹得之陆司空与绳其四王摩诘奕棋图有宣和题识而不甚眞似是畵院笔然亦工致此卷旧藏陆太宰全卿转入昆山顾氏后复为袁绳之宪副所得余别见摩诘所为序及与其弟缙裴廸三诗意甚爱之因从绳之借摹而乞俞仲蔚小楷题序诗于后摹出仇寔夫之子以故大都得十之八九譬之禊帖不减欧褚临迹也】
　　昔人谓畵可摹书不可摹摹出畵亦即可赏何必眞也此所云摩诘奕棋图者隆庆己巳时昆山顾氏曾入京欲售之朱忠僖索千金忠僖酬之三百不肯曰往清明上河图是其家物彼时实获千金此二宝同价忠僖曰彼时买者欲取刻契于时相非此无以重之岂特千金即再倍之亦不为重今我但取为案上清玩即此三百亦聊酬汝远来意耳若据实言二百亦已多矣顾犹执前说畱数月竟不售持去于时翟德夫孝廉与其事向予道之云图中有四人一即摩诘一其弟相国一其僧兄所谓昙壁上人者也一裴十廸无但畵笔高妙其相盼笑语状宛然如生有棋子坠地一童子拾之摩诘自有序道其兄弟乆别复会意及相国裴十皆有诗且约余至其寓当呼顾来共观之偶参差不果至今恨之今此跋谓别见所为诗序爱之幷所云精工古雅之意可寻而生肖流动之意难学者与翟语皆符当即是向携来京一本不知何时归之袁宪副其得値能如朱太保所酬否也当熊千古奇迹虎头畵圣此眞希世之宝赚兰亭风流独絶可亚之惟擘阮事味稍短此则独以畵传耳
　　豳风图【王氏跋一○此卷为豳风图五帧林子焕作子焕于书畵史俱不载而畵笔颇遒可雁行马和之小篆系诗尤淳雅可重解大绅每章以行草释而后跋之】
　　沈瑞伯谓古人左右图书凡诗书皆有图因言关雎则畵河洲上双鸠及荇菜桃夭则一桃树甘棠则一棠树柏舟但舟在水中君子偕老则止宣姜一像而服饰无一不合大约以简淡妙有极难畵者皆巧于取意雅而不俗后曾在姊丈吕膳部处见数幅惜畵手不佳今此豳风图则景物甚多殆不胜畵矣图亦应有所本非子焕自创出若觅得古本诗书两经令公门下士如尤如仇等一一临出集为册更命善书者作小楷书经文副之固自快人
　　清明上河图别本【王氏跋二○一跋云张择端清明上河图有眞赝本余俱获寓目眞本人物舟车桥道宫室皆细于髪而絶老劲有力初落墨相家寻入天府为穆庙所爱饰以丹青赝本乃呉人黄彪造○次跋云按择端在宣政间不甚着陶九畴纂图绘宝鉴搜括殆尽而亦不载其人昔人谓逊功帝以丹青自负诸祗候有所畵皆取上旨裁定畵成进御或少增减上时时草创下诸祗候补景设色皆称御笔以故不得自显然是时马贲周曽郭思郭信之流亦不至冺冺如择端也】
　　余在京师一故知家见畵屏风有十余扇主人云此清明上河图也因穆庙命工加彩饰因乞于内殿诸供奉令渠搆出者虽笔法丝毫无承受然规模大略是矣黄彪初作此赝本时迹甚奇云但借一观三日内遂图成者彼时能时贵目惟以非旧装为装工汤姓者指破当时亦秪惜二十金贿耳此图细于髪而能暗记潜作之固亦斵轮手也今司寇惜张择端在宣政间名不着今黄彪亦与之何异世间非无奇技但苦不遇耳人才亦当若此
　　苏黄小像【王氏跋一】
　　古人不可见得见其像良足庆幸第既得其眞像即须托高手临数幅更摹入石使广传乃为快
　　古畵王昭君图【王氏跋一○昭君以良家子困掖庭不胜牢骚愤鬰慨然请和蕃又用其法配呼韩邪子生二女与张元呉昊何异而书生弄笔往往深怜而重与之则可笑矣】
　　昭君事载汉书及西京杂记甚明此乃刘中垒父子所记夫焉有误其云自请行者乃出后汉书不知传闻自何人应未足据其适单于后甚能为汉和辑边塞至所生女且入侍元后此正如士君子抱才德乃见蔽于谗佞贬谪远方尤能为国家保土化俗如李衞公之欲变黎然作诗者深怜而重与之自是情理安得引张元呉昊为比使张呉二人能使赵酋称臣奉贡岂不亦宋之忠臣乎且昭君何曾如中行说敎单于叛汉哉司寇此论欲在翻案然亦过好奇矣独汉元帝以斩郅支故使呼韩畏惧再来朝因求壻汉氏愿保塞外传之无穷威德远振乃千古大快事今吟者或乃用和夷为嗤似为负寃余十五六时曾作反昭君怨三絶句一长歌今止记一絶威振隂山肃恩行瀚海春前宫赐美女不是事和亲语虽不工然于事为核
　　赵子惠藏石田畵虞山三桧【王氏跋一○赵博士子惠居天台万山中乔木世家长松八桂璀璨怪伟按图求之故自不乏何必区区一虞山殢也七桧皆梁时种至宋而腐其四宋人为补之云昭明太子手植者误昭明足迹未尝出建业百里外也】
　　近有人自常熟来者云此七桧俱已枯甚可懊惜宋时人犹能补其四今遂乃任之可见今之人好事又不如宋远矣跋称昭明足迹未尝出建业百里外恐未然古人事固有不尽记者若但据陈编遂欲翻案恐渉以梦证梦
　　刘氏藏甲申十同年会图【王氏跋一○甲申十同年图余所见凡三本一本于大司徒益都陈公家一本于太保呉兴闵庄懿公家一本于太保华容刘忠宣公家其序皆太师长沙李文正公手书而公所赋诗视诸公独伙又多代人书此图自治癸亥至万歴己丑盖八十有七年矣而衣綦犹若新犀玉参差青紫辉暎眉宇奕奕有生气试一指问之其师师而坐衎衎而食者将李文正挥洒内制之暇乎抑刘忠宣戴恭简亲承天问之后乎闵庄懿抗三尺而得遂志者乎王襄敏平蜀寇而旋凯者乎谢文肃讲诵弦歌之余晷乎无论其人不可作其时不可遘而其事亦不可再不佞贞叨第丁未于今四十三年矣同榜二太师一太保已前逝今在朝者仅四人借令三相君无恙沉严若太乙贵神其肯甘末坐以与诸卿佐周旋若李文正者哉其肯不厌笔札之役为诸卿佐九书其文若诗者哉此防比洛中耆英差彷佛而治之视熙宁殆过之刘忠宣可伯仲司马文正富文忠今为忠宣之后人比部君书此聊寓执鞭之慕云】
　　此图既系当时所绘何不如兰亭标出衔名使后人挹其丰范何乃混列为图徒使企慕者想像揣度乎跋所云三相君沉严若太乙尊神良然古云人情似纸番番薄今昔虽互有贤邪然要之薄之一字则实不可返此诸公亦庶几宋洛中比然宋时投闲今乃当路则我明胜矣
　　仇英九歌图【王氏跋一○仇实父图九歌凡九章章各有徴仲待诏书余所见数本皆阙礼防而此则并国殇去之其仪从人物都不详仅云中君有少云气河伯持杖御一龙山鬼乘赤豹乃类虎而已山鬼殊窈窕令人消防其他种种有生气待诏意似草草而笔势泛澜可爱余岂谓屈子偶歌此后人各自出意摹写其繁简工拙之不同宜也此卷笔虽简而意足视他本不啻胜之】
　　余舅氏见湖翁有此图云的是龙眠眞迹后有小篆书九歌文不著名姓所图东皇太乙仪从甚盛昆山张石川银台屡向舅氏缓颊欲割取其后幅小篆舅氏不肯后又在安福张符卿程处见一本则甚简惟有云中君龙驾帝服稍具仪从湘夫人有一木数叶落山鬼乘赤豹余皆止一像微摘歌中语黙注少景不知何人笔然颇饶古淡趣今观此跋似亦是简本古尽尚简此稿本想传来乆远若夫笔法之妙则余不甚解畵不敢强分别
　　仇实父临西园雅集图【王氏跋一○余尝见杨东里先生所题西园雅集图乃临李检法伯时笔有崇山絶壑云林泉石之致与此图畧不同此图仅一古桧一怪石一立壁捉笔书者为子瞻学士从旁喜观者王晋卿按卷对竚者蔡天啓倚树睨者李端叔彼图则有张文潜而无端叔此图据方石畵渊明归去来辞者即伯时握麈尾观者苏子由握蕉扇者黄鲁直抚肩立者晁无咎捉石者张文潜按膝者郑靖老彼图有端叔而无靖老益以陈无已若摘阮之陈碧虚与听阮之秦少游说法之通圆大士与听法之刘巨济题壁之米元章与傍观之王仲至则所同也彼图有名姬二曰云英春莺而此皆削之杨先生又云曾见刘嵩年临本无文潜端叔无咎噐物小异而僧梵隆赵千里亦尝摩之此则吾呉郡仇英实父临千里本也余窃谓诸公踪迹不恒聚大梁其文雅风流之盛未必尽在此一时葢晋卿合其与长游者而图之诸公又各以其意而传写之以故不无抵牾耳实父视千里大有出蓝之妙其运笔古雅彷佛长康探微元祐诸君子人人有国士风一展卷间觉金谷形秽矣】
　　此图今临本颇多余曾见数本然亦不甚相同其文雅风流足可亚兰亭比之金谷良非伦也李伯时似是即景绘者其他本或是晋卿别乞人图又或彼时善畵者慕其风而想像图之亦未可知要之伯时本佳今须得临伯时本乃可贵耳
　　海天落照图【王氏跋一○海天落照图相传小李将军昭道作宣和秘藏不知何年为常熟刘以则所收转落呉城汤氏嘉靖中有郡守不欲言其名以分宜子大符意廹得之汤见消息非常乃延仇英实父别室摹一本将欲为米顚狡狯而为怨家所发守怒甚将致叵测汤不获已因割陈缉熙等三诗于仇本后而出眞迹邀所善彭孔嘉辈置酒泣别摩挲三日而后归守守以归大符大符家名畵近千卷皆出其下寻坐法籍入天府隆庆中一中贵擕出不甚爱赏其位下小珰窃之时朱忠僖领缇骑密以重赀购中贵诘责甚急小珰惧而投诸火此癸酉秋事也余自燕中闻之拾遗人相与慨叹妙迹永絶今年春归息弇园汤氏偶以仇本见售为惊喜不论直收之按宣和畵谱称昭道有落照海防二图不言所谓海天落照者其图之有御题有庾金瓢印与否亦无从辨证第睹此临迹之妙乃尔因以想见隆凖公之惊世也】
　　徐奉常正夫太师文贞公孙也为余言渠家有海天落照图数本太师不贵此等物多为人乞去或以餽人有最下一临本尚存犹自可喜其所图日光之闪烁明暗及水中日色海滨人瞻望与夫薄暮人争赴家市中人收拾市物形状踊跃如生不可毕述今跋称秪实父摹一本则华亭所得者岂又仇氏之耳孙耶汤君邀友置酒泣别小珰仓卒投诸火可叹可惜而实绘林佳话若但用赝本贻守公又或获重赀而归之朱此常事耳何足纪述世人又或言此奇物为造物所忌类有此患此又不然凡物有成必有坏古名迹钟王顾陆等今多湮灭未闻尽遭此厄其诸俗畵俗字遘会祝融阳侯者亦岂尽无以不足言遂无人道之耳司寇得汤卷惊喜亦不知果是仇笔否使尽见文贞家数卷必当更有月旦眞本既亡临者孰为最肖自唐歴今八百年中间善畵者多安知无别临本若得宋临本固应胜实父也李郡写旅獒图【王氏跋一○李郡出所畵旅獒图索题内大酋之状貌瓌奇饰装瑰异与诸小番之怪丑么琐且俱能戢骜杰为戚施种种情性得之苐所谓旅獒者大犬也见孔氏传疏甚明又左氏公嗾夫獒焉杜预注亦云猛犬也今乃畵作一绿狻猊大约如近代所贡者然不作黄色若佛书所称青狮则尾大于斗又其种乆已絶不闻作贡郡五指如悬槌少加问学亦何必减萧世诚职贡阎立本王防耶为题于后以朂之】
　　西旅所献獒正今西番所贡狮子狮有九种獒则其最下者耳余尝观京师诸古刹壁所绘狮其首尾毛虽视今西苑所畜者小异然形状大畧不甚远所云青狮尾大如斗者似是特创出怪形非眞物也李郡此畵或亦有所本未可尽非



　　书畵跋跋续卷三

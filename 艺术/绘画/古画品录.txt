　　钦定四库全书　　　　　子部八
　　提要
　　古画品録　　　　　　艺术类一【书画之属臣】等谨案古画品録南齐谢赫撰凡一卷等差画家之优劣分为六品晁氏读书志谓分四品者误也大抵谓画有六法兼善者难自陆探微以下以次品第各为序引其意颇矜慎得二十七人陈姚最尝讥其未允谓如长康之美擅髙往筞矫然独步终始无双列于下品尤所未安李嗣真亦讥其黜卫进曺有涉贵耳之论然所言六法画家宗之至今实千载不能易也
　　书品　　　　　　　　艺术类一【书画之属臣】等谨案书品一卷梁庾肩吾撰肩吾字子慎新野人起家晋安王国常侍元帝时官至度支尚书事迹具梁书文学是书载汉至齐梁能真草者一百二十八人分为九品毎品各系以论而以总序冠于前考窦臮述书赋称肩吾通塞并乏天性工归文华拙见草正徒闻师阮何至辽夐使铅刀之均锋称并利而则佞云云其于肩吾书学不甚推许又其论述作一条称庾中庶品格拘于文华则于是书亦颇致不满然其论列多有理致究不失先民典型如序称体发源秦时人下邽程邈所作始皇见而重之以奏事繁多篆字难制遂作此法故曰书今时正书是也此足证欧阳修以八分为之误惟唐之魏征与肩吾时代邈不相及而并列其间殊为颠舛故王士祯居易録诋毛晋刋板之讹又序称一百二十八人而书中所列实止一百二十三人数亦不符殆后人已有所増削然张彦逺法书要録全载此书已同此本并魏征之谬亦同则其米久矣
　　续画品　　　　　　　艺术类一【书画之属臣】等谨案续画品一卷旧本题陈吴兴姚最撰今考书中称梁元帝为湘东殿下则作是书时犹在江陵即位之前盖梁人而入陈者犹玉台新咏作于梁简文在东宫时而今本皆题陈徐陵耳其书继谢赫古画品而作而以赫所品髙下多失其实故但叙时代不分品目所録始于梁元帝终于解蒨凡二十人各为论断中宝钧聂松合一论释僧珍僧觉合一论释迦佛陀吉底俱摩罗菩提合一论凡为论十六则名下间有附注如湘东殿下条注曰梁元帝初封湘东王尝画芙蓉圗醮鼎圗毛棱条下注曰恵秀侄尚似是最之本文至张僧繇条下注曰五代梁时吴兴人则决不出最手盖皆后人所益也凡所论断多不过五六行少或止于三四句而出以俪词气体雅隽确为唐以前语非后人所能依托也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　古画品録
　　南齐　谢赫　撰
　　夫画品者盖众画之优劣也图绘者莫不明劝戒着升沈千载寂寥披图可鉴虽画有六法罕能尽该而自古及今各善一节六法者何一气韵生动是也二骨法用笔是也三应物象形是也四随类赋彩是也五经营位置是也六传移模写是也唯陆探微衞协备该之矣然迹有巧拙艺无古今谨依远近随其品第裁成序引故此所述不广其源但传出自神仙莫之闻见也
　　第一品【五人】
　　陆探微【事五代宋明帝吴人】
　　穷理尽性事絶言象包前孕后古今独立非复激扬所能称赞但价重之极乎上上品之外无他寄言故屈标第一等
　　曹不兴【五代吴时事孙权吴兴人】
　　不兴之迹殆莫复传唯秘阁之内一龙而已观其风骨名岂虚成
　　衞协【五代晋时】
　　占画之畧至协始精六法之中迨为兼善虽不説备形妙颇得壮气陵跨羣雄旷代絶笔
　　张墨　荀朂
　　风范气候极妙参神但取精灵遗其骨法若拘以体物则未见精粹若取之象外方厌髙腴可谓微妙也第二品【三人】
　　顾骏之
　　神韵气力不逮前贤精微谨细有过徃哲始变古则今赋彩制形皆创新意若包牺始更卦体史籀初改书法常结搆层楼以为画所风雨炎燠之时故不操笔天和气爽之日方乃染毫登楼去梯妻子罕见画蝉雀骏之始也宋大明中天下莫敢竞矣
　　陆绥
　　体韵遒举风彩飘然一防一拂动笔皆竒传世盖少所谓希见卷轴故为宝也
　　袁蒨
　　比方陆氏最为髙逸象人之妙亚美前贤但志守师法更无新意虽和璧微玷岂贬十城之价也
　　第三品【九人】
　　姚昙度
　　画有逸方巧变锋出魁神皆能絶妙竒正咸宜雅郑兼善莫不俊防出人意表天挺生知非学所及虽纎微长短徃徃失之而舆皁之中莫与为匹岂直栋梁萧艾可搪揬璵璠者哉
　　顾恺之【五代晋时晋陵无锡人字长康小字虎头】
　　除体精微笔无妄下但迹不逮意声过其实
　　毛惠远
　　画体周赡无适弗该出入穷竒纵横逸笔力遒韵雅超迈絶伦其挥霍必也极妙至于定质块然未尽其善神及马泥滞于体颇有拙也
　　夏曕
　　虽气力不足而精彩有余擅名远代事非虚矣
　　戴逵
　　情韵连绵风趣巧拔善图贤圣百工所范荀衞已后实为领袖及乎子颙能继其美
　　江僧宝
　　斟酌袁陆亲渐朱蓝用笔骨梗甚有师法像人之外非其所长也
　　吴暕
　　体法雅媚制置才巧擅美当年有声京洛
　　张则
　　意思横逸动笔新竒师心独见鄙于综采变巧不竭若环之无端景多触目谢题徐落云此二人后不得预焉
　　陆杲
　　体致不凡跨迈流俗时有合作徃徃出人防画之间动流恢复传于后者殆不盈握桂枝一芳足徴本性流液之素难効其功
　　第四品【五人】
　　蘧道愍　章继伯
　　竝善寺壁兼长画扇人马分数毫厘不失别体之妙亦为入神
　　顾宝先
　　全法陆家事之宗禀方之袁蒨可谓小巫
　　王微　史道硕【五代晋时】
　　竝师荀衞各体善能然王得其细史传其真细而论之景为劣
　　第五品【三人】
　　刘顼
　　用意绵宻画体简细而笔迹困弱形制单省其于所长妇人为最但纎细过度翻更失真然观察详审甚得姿态
　　晋明帝【讳绍元帝长子师王廙】
　　虽畧于形色颇得神气笔迹超越亦有竒观
　　刘绍祖
　　善于传写不闲其思至于雀鼠笔迹歴落徃徃出羣时人为之语号曰移画然述而不作非画所先
　　第六品【二人】
　　宋炳
　　炳明于六法迄无适善而含毫命素必有损益迹非凖的意足师仿
　　丁光
　　虽擅名蝉雀而笔迹轻羸非不精谨乏于生气




　　古画品録

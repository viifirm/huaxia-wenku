　　钦定四库全书　　　　　子部八
　　瑚木难　　　　　　　艺术类一【书画之属】提要
　　臣等谨案瑚木难八卷明朱存理编存理字性父长洲人朱彞尊诗话称存理自少至老未尝一日忘学问人有异书必从访求以必得为志所纂集凡数百卷既老不厌坐贫无以自资其书旋亦散去江南通志称元季明初中吴南园何氏笠泽虞氏庐山陈氏书籍金石之富甲于海内继其后者存理其尤也兹编悉载所见字画题跋其卷中前人诗文世所罕覩者亦附録焉前有文征明文嘉王穉登王腾程四人姓氏葢出于其家收藏者为多征明等皆以赏鉴自许故所贮并属名迹存理又工于评隲大抵品题允当不愧驯雅之目与真赝杂糅者不同惟其书从无刻本流传抄帙相沿颇多讹脱今详加厘订而阙其所不可知者着之于録至世别有铁网瑚一书为赵琦美所编辑而传者误以为存理作遂与此书混而一之益非其实矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　珊瑚木难卷一　　　　　明　朱存理　编击蛇笏
　　铭
　　天地至大有邪气干于其间为凶暴残贼听其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符年间寜州天庆观有蛇妖极怪异郡刺史日两至于其庭焉人以为龙举州人内外逺近罔不骏奔于门以观恭肃庄祗无敢怠者今龙图待制孔公时佐幕在是邦亦随郡刺史于其庭公乃曰明则有礼乐幽则有神是蛇不以诬乎惑吾民乱吾俗杀无赦以手版击其首遂毙于前则蛇无异矣郡刺史暨州内外逺近庶民昭然若发见青天睹白日故不能肆其凶残而成其妖惑易曰是故知神之情状公之谓乎夫天地间有纯刚至正之气而或钟于物或钟于人人有死物有尽此气不灭烈烈然弥亘万世而长在在尧时为指佞草在鲁则为孔子诛少正夘刑在齐为南史简在晋为董史笔在汉武帝朝为东方朔防在成帝朝为朱云剑在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧徳聪少正夘戮孔法举罪赵盾晋人惧辟崔子齐刑明拒董偃折张禹劾梁冀汉室乂佛老防圣徳行鳄鱼徙潮患息朱泚伤唐朝振怪蛇死妖气散噫天地钟纯刚至正之气在公之笏岂徒毙一蛇而已轩陛之下有罔上欺民先意顺防者公以此笏指之庙堂之上有蔽贤恶违法乱纪者公以此笏麾之朝廷之内有防容佞色附邪背正者公以此笏击之夫如是则轩陛之下有不仁者去庙堂之上无奸臣朝廷之内无佞人则笏之功也岂必在一蛇公以笏为任笏得公而用公方为朝廷正人笏方为公之良器敢称徳于公作笏铭曰
　　至正之气天地则有笏惟灵物笏廼能受笏之为物纯刚正直公惟正人公乃能得笏之在人能破淫妖公之在朝防人乃消灵气未竭斯笏不折正道未亡斯笏不藏惟公寳之烈烈其光【徂徕石介守道】
　　于烈孔公硕大耳方麟鳯在郊百怪敛藏尔虫何知乃罔畏忌怵彼蚩蚩改听易视维是手版犹古璧圭千金则重鼷鼠则防愤激于中有弗遑计寜使妖血狼籍沾渍展也先觉俾民不迷九原可作物是人非人之非兮防鱓之舞尚有闻孙曰予御侮【金华黄溍】
　　寜州帝封天庆道宫何物诡仄讳蛇诬龙公初奋击惟笏在手不复有龙于蛇何有卫公故物魏公甘棠谁无孙子人笏俱亡桓桓钜公异栁之宥磔怪破惑百世不疚【天台周仁荣字本心】
　　雨露植风云力匪圭璋岂金石奋英气挥劲质扶正道踣妖慝光殷红血凝碧传百代如一日【严陵吴暾字朝阳】中丞孔公在宋祥符间职寜州推官于时妖蛇凭神炽擅祸福民骏奔以祀官于郡者亦昧昧以从事公至奋笏击蛇首以毙妖息惑解世誉其伟故笏传于家今八世孙涛守之蛇隂类也易知而易辨万民之惑罔一察矧君子小人人类一也有异心异行焉惟公克知言飬气于先故刚大之发临事明而弗为外物汩清忠毅直为宋名臣呜呼观斯笏其有因物而反躬者乎于人原其心观其行以辨其君子小人其或立朝司牧而附表之而激扬之使天下之人亦皆知所从违则知言飬气本乎素勉怪不语也奚惑守者不辱观者克慕能反躬
　　矣皇庆元年九月七日式观公笏【阙】　　　　　敬为铭铭曰
　　彼蜿蜒兮擅庙食公来观兮奋一击妖电埽兮惑氷释公知言兮气刚直开民心兮如覩日笏斯藏兮锐盈尺【戴起宗】
　　賛
　　烈烈孔公禀是正直疾恶如仇秋隼初击毅气寒霜严顔夏日张髯决眦出声动色杓芒岳静电流雷激钜奸夺气万里辟易矧此虺蛇夭形蕞质委穷茂草春启冬蛰蜿蜒尊爼若歆以食媒神凭奸汩听生惑好恶易处民志由辟释此不诛曷示轨则公锐徃侦曰惟吾职无矛无戈投之以笏其笏伊何匪金匪石广不三寸长止过尺削槐成简竒文间错波涛昼翻云雾朝欝月引日长敷膏输液坚于陶冶黒过防漆亦有朱殷腥血余迹磨刮更着岂不洗涤遗履在庙藏简去壁守之或渝犹云坠逸此若忠臣直前批贼非比清谈看山拄颊嫓羙公孙寳同尺璧孺也为賛永彰幽徳【永康胡长孺】余尝读宋神宗实録及国史两朝御史中丞孔公列传观其事亲孝居官理使契丹不辱君命废瑶华叩阍力争平生大节盖炳如也惜其才不充用泽不大施缅仰风猷为之永嘅今公八世孙涛以公在寜州日击蛇妖笏示予语在本传兹不复述予谓孔子作春秋凡物之灾祥变异舛于常而害于民者事虽小必谨而书之故陨霜不杀草李梅实大雨雪无氷雨木氷陨霜杀菽皆灾之小者也以其干时令之常则屡书之所以儆天灾广修惩也其害不及民非吉凶之所由生者异虽大则削而不书故蛇二闘于郑南门蛇十七出于鲁泉台神降于虢莘石言于晋魏榆皆异之大者也以其非隂阳之孽则不书所以逺妖惑一民志也夫蛇山泽之所生也窟宅灵宇蜿蜒闯首用诬于神以惑于民公奋是正直击之以毙庙妖遂息民乃不惑可谓不昧于理不馁于气得春秋之防矣乃肃恭再拜而为之賛賛曰猗欤孔公蹇蹇王臣义动羣辟色正气信有蜿者蛇诬民惑神公笏击毙曽不动心絶妖去惑圣经是循孰云百年凛凛犹今匪笏斯珍而人斯钦【东阳张枢】
　　正气烈烈川融山结降生英杰至圣云仍心炳丹青早谳于寜寜有蛇孽时出于穴守臣是谒卓哉孔公诚激于衷义所不容直前奋笏风生霆击蛇首碎折妖不能神竟毙厥身正理以伸迨掌风纪表表愈伟名照青史维昔李唐魏笏传芳俪羙甘棠举笏击泚逆俦披靡太尉忠死笏乎笏乎金石弗如异世同符槐木赤理其长尺咫妖血凝只公有耿光公笏不亡世寳其藏【宇文公谅】
　　赋
　　若有物兮良木之英虚宿之精抗金石而比质厠圭璧而聨荣睠朝章之故物渍妖虺之余腥摩挲睥睨发竪风生岂非孔氏之祖笏而击蛇其名者乎粤若古先縁礼创物贵贱有等垂绅正笏君臣殊制以被章服珠玉象齿效珍荐骨兼颁竹木齐位称徳爰书思而对命备君臣之指画维此古槐木徳可称蓊垂防于公位俨列植于公庭【阙】云敷【阙】鬱乎翠层澡贞姿于雨露受劲气于风霆抱触麑之遗烈蕴鑚火之刚明是度是断以削以绳长仅逾尺剡首锋棱文章烂然非髹非頳范信桓之榘度秉朝觐之仪刑宋治遹隆济济在廷有伟正臣宣尼云礽秪服宠章司臬于寜胡蛇妖之凭附托神栖而假灵或恍惚而炫异亦蜿蜒而来歆彼蚩蚩其何知丰媚祀而醪牲时则孔公义发于中以此隂类诬明惑聪杀之勿宥予力可庸越班聨而前迈奋一击于埃塳若炮落而流电若矢激而乗风刜腥颅之拳曲剪断爪之茸欻殴除于攘袂之顷曽假手于百錬之锋使呥舌摇尾之毒螫不若马蚿尺蠖之防虫输智勇之绪余破蜮之瞢聋纠纠乎击奸之愤烈烈乎击贼之忠彷佛赤帝斩蛇之剑想像寄奴射目之弓是皆英君杰士之所施任谅直而屏奸雄者也宜其正色立朝流声台阁劲气干云谠言排岳撼环疏瑶华之寃廷奏扫珰竪之恶眷一言于睿思斥伶优于朔幕则是笏也可以排阊阖而腹披指险防而胆落条疏奏陈则伸诤舌以回天筹画事宜则出竒谋于帷幄扶纲常于朝端凛英猷之謇谔彼蠢然之么麽何足以窥抱负之廓落也哉噫嘻徃哲不留青氊犹在奕世九传歴三百载翼翼裔孙敬守不怠手泽如新扬芒发彩缤鳯翥而鸾鶱粲涛驱而波滙辟防罔之不祥独黝然而不改灵气翕欻目怵心骇防苌碧之微污彰神明之司宰骨何贵乎忠贤角何求乎灵豸匹休郑国之甘棠化美河南之鳯彩岂徒诧垂裳之蕴借夸拄颊之潇洒而已邪嗟予小子载瞻载持授我毫素俾述以辞仰先正之伟节诵徂徕之铭诗惭倒执之战兢虞画足之贻讥肃正襟而作颂昭盛徳于无期颂曰
　　于铄孔木繄笏之珍殄除怪妖磔脑歼鳞是维正直有严斧锧山摧石裂笏则不屈【阙】石在朝冠履在堂克配厥祖厚徳流光簮绂有传寳兹宗器见笏若公钦于世世彼鬱者槐维徳之符尚尔后人贞固弗渝【防稽赵俶本初】
　　诗
　　以笏击蛇有孔公义与段公击贼同事之巨细虽有异正气愤激生于中伟哉孔公圣人裔岂听妖邪乱民志即今槐木一尺强气象凛凛含风霜子孙传之慎寳藏不羡象牙堆满床【吴兴赵孟頫】
　　怒击妖蛇血未干一痕槐面犹朱殷他时御史飞白简诛死奸防知不难孔庙寳藏同魏笏生气棱棱着灵物雷丁献斧豸廌角文理不邪刚不屈尔孙北上慎保持诸公色动惊见之西山爽气颊可拄手版倒执夫何为【仇逺】
　　孔明庙前柏手版贼其枝枯稊无生气众目炫一时何如孔公笏鉄面含霜姿虺蛇何足道正气屡奸欺祥符庆厯间岂无纤人斯闻之胆为落不在彼在兹圣学亿万年圣源浩无涯八传得巨源愤学求似之遗经与遗物保防如婴儿万里去复逺见者咸赍咨况此一尺槐千载孔林思非无原壤杖非无少正铍用舍各有时小大各有施畴能启段公共赋甘棠诗【白珽】
　　蹇蹇谏议公魁儒负才杰寜州邈西土谳狱慎司臬惟神賛防北岳气栗烈肸飨有慿附蜿蜒此穿穴俗情尚诡怪牲醪走丰洁譬彼佥壬类朋奸巧媒蘖不一剪夷之正论曷昭晰时公俨端弁孤愤眦欲裂手版仅逾尺用过百链鐡老槐不生火黝质渍腥血公当寳元际抗疏多论列力排霄汉路义动风雷舌兹事特细亦足厉风节歴阶谏两观先圣有遗辙彼哉堆床笏华荣等电灭我歌激寸肝天长暮飞雪【邓文原】
　　茫茫宇宙间一气陶庶彚流行有天常偏驭乃为沴惟人万物灵顺正补其弊所以致中和能使天地位中州际明时和气与善治偏方或湮郁逖彼西南裔神人糅杂居诅盟成蛊媚虺妖据琳室奔走传诡异洁牲祀朝夕牧守帅羣吏孔公圣人胄天质抱刚毅直飬气已充平素有集义怜彼众人愚恶此丑物厉抽笏奋而前一击首遂碎壮心发阳刚排斥隂险类谅兹咫尺简寜比剑防利敬存胜百邪妖孽何用避遂能格君心蹇蹇居谏议君家爱甘棠什袭传百世岂惟子孙珍观者咸起畏勿谓寳此传肖徳惟尚志【东阳许谦益之】
　　嗟嗟怪与神凛凛子不语所以祀爰居不为圣门许孔公刚毅姿徃训率厥祖谓兹武庭馋蛇穴凭附妖孽今弗祛民惑政兹螙我笏秉正直一击锐刀斧毙之所不诬敬逺非敢侮笏今八世传渍血殷尚睹击贼宜比伦堆床奚足数俨然人若存想此气甚武可为智者言语怪神亦吐【临海陈恕可如心】
　　老槐不爇柯突兀裁作东家孔公笏风霜劲气钟此物拈起放下神出没蛇妖凭穴檀修窟怙毒肆击恶勃窣丛祠牲血姿磨拂寜料碎首仅俄忽千年信史忠谊骨云仍寳藏丑仓猝腥班秽梁意牵率嵗月安得埃坌汩孔公在天独击鹘欃枪扫净况彗孛传之世守堪黻黼韵语盥澡更三袚向来段公恨咄咄逐泚中额几袂捽两公襟胆防浓芾余子虫豸聊勿勿
　　孔世平家有髙规曽榘之的灯其击蛇之笏与锦绨俱袭一日为予出其所藏敛衽持之久之其妖血犹渍三数百载之下使正人端士闻孔公之风者皆有脑裂鼠子肝轨不制之懐则世平之寳之也岂止于魏謩之寳郑公之笏也耶是日霜作凛冬冻墨欲氷之为书仓卒句如此世平家学模范他日必能嗣谏苑之清志恨予老矣【海粟冯子振】
　　仲尼鲁祀讯爰居泉台虵数史不书后来諌议克继志抗行絶世莫与俱妖蛇蜿蜒惑西土老稚相传争快睹殷勤叩齿荐苾芬为爼孔硕酒且藇惟公正色严霜威有笏剡上除慝圭裂眦怒施霹雳手妖氛扫荡皆清夷余血朱斑渍木纹家藏手泽歴世珍堆床象牙时所有或愧此笏难共陈段公击贼可配羙拄颊清谈何足齿【天日凌翁师徳】
　　祥符曲阜孙疾恶出天性如豸必触邪如草能指佞老槐千载枝风霜飬刚劲斵之为手版外直中则正拄颊睨妖蛇一击新众听腥血留余斑光采牛斗映宗器慎藏之家乗君甚称魏笏何足言斯文绍将圣【鄱阳吴存仲复】曝龙成脯击蛇笏三百余年只二人义胆忠肝动天地情知怪物岂能神【西江邓楀觉非】
　　中丞故笏重鱼须合寘鲁庭弓玉间二尺古槐凝劲气一痕妖血余斑看山旷士徒劳拄叩陛忠臣只漫还珍重锦嚢传不坠千年犹足竦人奸【张翥】
　　蛇神狙怪同牛子不语来非所畏异言异服疑众杀何异寜州神事中丞见笏不见蛇奋一击去思无邪神无声影接耳目吾闻吾见非昏花碎首不妨同石佛从此妖蛇无复出可怜章圣降帛书争信先天一画无三百年来血存迹我知不是看山笏问言朱泚便何如此笏有灵能击贼【合沙俞焯元明】
　　有物蜿蜒欲耀灵老槐生气激风霆妖形拳首随声毙殷血留痕着面腥廷诤两宫成愤烈家传八世想仪型甘棠一睹存忠义三复徂徕旧日铭【金华张道中率性】正人操气义槐简叱风霆度不满三尺威能摄六丁蜿蜒空渍血象罔尽潜形谏议今除害无人再乞灵【五羊林宦东斋】
　　洙泗余波固不群击蛇手版至今存一时正气扶民极千载英风凛血痕故物信为稀世寳异端弥觉圣人尊相逢共话寜州事籍甚中丞九世孙【潘纯】
　　汉祖蛇剑穿屋飞孔孙蛇笏世守之精金百錬尚磨灭此物不朽非人为拟是当年孔林植风霜为剪苍龙枝百怪敛迹莫敢视终夜牛斗光离离寜州蛇妖在琳宫州人争拜妖为龙幕府賔僚圣人后观听不与庸凡同持笏奋击蛇脑碎再覩白日醒群蒙妖魂已变山泣妖血浸渍犹殷红生民免化为蛇虺屹若砥柱頺波中摩挲尔笏三太息利岂干将长仅尺殄除妖慝非无刑不惜轻身与妖敌丈夫烈烈固如此忠义自得神明力为公叩笏慷慨歌英风西来海天碧【钱用士成夫】笏本记事之端绪以备君前敷奏之用龙图孔公佐幕古寜乃以碎妖蛇之首而毙之也何居予尝思之事莫大于陈善闭邪笏固可以致知亦何嫌于力行想公推谳外服与郡刺史歩趣琳宫盖朝服未尝须去身一时目击隂类恶物蛊惑民众大而为政教之累怒激于衷固不及手版之期妖靡胜徳宜就死地而不得以去也昔孙叔敖断蛇二首周子隐斩蛟九洞皆未闻笏从事以此较彼更为卓絶石徂徕以大手笔为之铭于天地间纯刚至正之气深致意焉岂溢美于公哉顾此一笏自宋祥符以来于今几三百祀中间日引月长经渉兵燹不知其几千百变乃巍然独存八世孙巨源甫尚永寳之非夫神物呵护以章前修刚正之举讵能尔耶故尝谓巨源什袭祖笏奉以周旋使朔南名彦咏歌不足贤于魏文贞公之孙逺矣暇日当须斋沐以希快覩荆溪许应祈题
　　原鲁孔公登进士第初筮寜州推官州天庆观有蛇出入神座下众以为神州守率僚佐拜祭之蛇出公即众列直前奋笏击蛇首蛇毙众大惊已而皆叹服宋旧史及王偁东都事畧具载其事然不纪其嵗月考公履歴自寜州推官转大理丞知仙源县入为太常博士仁宗天圣九年擢右正言劾曹利用罗崇勲以是推之公在寜州时非真宗末年即仁宗初年也夫信道笃者不见怵于邪用心刚者不诡随于俗此君子之恒也原鲁此举切于救时正人心故有防于世教也甚大章圣之世神仙祷祀之事方盛所谓天庆观者大中祥符间创于郡国者也时丁谓为相每斋禬必奏鹤降宰相以奏鹤固宠推官以击妖蛇知名其救世正人心之功为何如哉他日使契丹方燕优人以先圣为戏公艴然出主客邀还廷中强之谢公曰两国通好以礼徘优悔圣人而弗之禁是北朝之过也又何谢既还言者论其生事开衅诏诘公公对曰契丹见汉使輙悔易不较恐益慢中国仁宗然之此意与击蛇正同切于救时激于为义不自知其勇也公岂立异骇俗者哉裔孙之居三衢者曰世平甫寳藏是笏殆三百年其子思搆至京师擕以眎予木色苍劲节理疏直异他笏材妖渍犹在而公之刚方正大之气与笏俱存者使人悚息而増敬焉名大夫士题咏盈轴因识予言于别卷云至正乙酉七月辛夘后学庐陵欧阳书
　　礼云笏度二尺有六寸诸侯以象大夫以鱼须文竹士竹本又云将适公所史进象笏书思对命备忽忘也秦自荆轲之变谒者持匕首从官执刀剑以备不虞汉髙脩文治制以手版侍宋祥符元年始赐进士袍笏五年而四十五世祖中丞公登进士第亦与焉初任寜州幕官州天庆观真武象下有虵妖咸以为神刺史率僚佐日谒其廷公曰眀则有礼乐幽则有神惑吾民乱吾俗杀无赦而以笏击之毙众惊叹云神龙尚殛况其他乎其笏长尺余槐为之非它木材与古制异实登第时所赐也公之季孙四十七代族长中奉公藏于家世守之后遭靖康之乱髙宗南渡与侄四十八代袭封拜疏行阙赐田宅居三衢延祐元祀文运肇兴中奉公六世平叔父归阙里与上计之偕防宗族接教气之感因出所藏笏以示诸故老思立时方总角侍诸父肃拜而观之质理竒秀妖血殷渍手泽具存凛乎莫不袛惧自分据隔絶祖庭子孙不得见者百八十三年矣又三十二年思立防议中书日从弟思搆复擕入京师谒选再获一覩故得畧叙本末呜呼魏謩守郑公之笏才五世而唐人犹比之甘棠况于诗礼遗书又岂甘棠之比哉予小子敢不夙夜兢业尚祖宗之丕灵正道未丧斯笏必能夀其传幸寳之至正丙戌春九月世孙思立谨识右击蛇铭罗元所録本楷法精妙李内翰甚爱其书因出示得借归一録盖不能效其笔意乃复草草










　　水徳妇李氏节行
　　序
　　彛伦风教之所由生也圣人笔之经昭乎若日月之垂天而有目者覩矣然予观乎诗王道得而王化淳者二南之正其风浑浑尔也降而至鄘以下之诗之风之变则有美有刺矣当是时诗亡而春秋作春秋则有褒有贬矣夫妇居室之常婚端本之要尤圣经之所慎重而十三国变风之诗其所羙者卫庄姜而止耳卫共姜而止耳若墙茨诸篇抑何其刺多而美寡耶二百四十二年之春秋其所褒者纪叔姬而止耳宋共姬而止耳若孙于齐诸筞抑何其贬多而褒寡耶予之感于斯久矣适有以蘓之昆邑水节妇传示予者其文则钱塘陈君潜夫为之其播之咏歌者则皆四方之闻人其信而有徴者耶当节妇之早嫠邑人争聘之而不贰至自缢以絶群望此与卫共姜之矢靡他奚以异及其身在胥靡或劝之无以居孀对冀弗与同产连坐者而节妇坚莫之从此与纪叔姬之不归宗国而归于奚以异彼豪犷吏又乗其危詟之以威而利以怵之节妇又慷慨拒于辞色此与宋共姬之寜逮火而死不肯少避火以生者其志亦不大相异也凡此三节者能闻古人之风而兴起有如万一遇夫妇之变尚岂异于卫庄姜之无怨怼哉呜呼贤矣夫贤而得书春秋之法也贤而宜诗歌之诗人之防也予是以知斯世之不幸而有斯事也予是以知斯世之不幸而有斯人也予是以知斯人之不幸而有斯哀也予是以知斯人之不幸而有斯名也作节行诗序【蘓人金文徴】
　　传
　　节妇李名惠蘓之昆邑人也水徳之妻也防专静不妄言笑闻女以贞烈着行者则欣然慕之年十九而嫁嫁二年而寡即屏去繁饰誓死以守义服阕里人争以礼聘者至十数不为之变媒氏则以言动之曰夫人年少而无子其如衰老无托何节妇毅然曰是诚何言夫天也天可贰乎夫不夀予无子是命也吾则守义而已安知其他若亟去无污吾遂引绳自经頼其姊防之得不死聘者遂止洪武癸丑其宗以事系京狱同产当连坐邑吏之任事者以势要之曰若适人则可存李氏后不然俱蹈祸无为也节妇忿然曰若然则礼义可以危急去也吾志决矣虽万被诛戮无悔也至或有勉其无以居孀对者节妇不之从一以实对上官髙其行以闻得防送还家业已没于官无所归矣节妇依贷所亲僦屋而居纺织缝纫以自给其兄姊之孤女嫁而寡者嫁而失所依者幼而未有归者咸聚而食之闺门雍睦泊如也节妇年若干距夫卒已二十四年矣
　　賛曰吾尝观古节义行事凛凛在人耳目窃谓天地刚直之气流行于两间其钟在人者固不以古今异也是何今之世独无有哉李氏誓死守义当流离颠沛之际言论慷慨益久愈坚毅然有丈夫气谓非得天地刚正之气乎彼朝哭其夫而志已他徃闻李氏行事而不之惭者无人心者也故为传其事以俟观风者采焉【钱塘陈潜夫】
　　题后
　　右昆邑水徳之妻李氏年少夫亡无子守义孀居虽贫穷患难防防无依而志益坚能为其无所为而为可无媿于曹文叔之妻也今世之龊龊屈身苟活者能无愧于李氏也哉钱塘陈先生潜夫为之传而李贞节彰矣盖潜夫学行卓卓少许可其言足徴予三覆之余并识于后【丰城余铨】
　　诗
　　繄节妇李刚而毅伉俪再期所天逝蓬首垢面屏簮珥隣媪媒蘖言以说下无儿息旁无恃防然孑立非逺计上指天日矢不贰引绳自经明已意伯姊徃救出死地絶而复蘓息浮议荐罹变故投荒裔执言不囬身免窜放还乡里行益厉朝夕纺织供饮食聚兄姊孤一室内抚育教语若己出贞哉沉江逮火毙之死靡他柏舟誓悲歌黄鹄以见志礼宗骂贼速尽惠景行义桓旌厥懿缢车刺【阙】刀割鼻剪髪投井斧断臂繄节妇李诚可俪陈子作传庶无愧于戏偷生等犬彘【汝阳袁华】
　　良人应早世贞妇自名门镜缺人亏影兰衰命在根敛容知顇色翻袂掩嗁痕易断生前谊难防死后恩柏舟诗在昔愧我若为论【丹丘吴儁】
　　彼美水家妇节行端可许藁砧既云没衔哀告无所疎月流光形影相吊与一以贞自守长年事机杼厥志莫我夺矢言惟死拒托身比松柏肯受氷雪阻嗟嗟桃李花酣春媚芳墅朝开暮还落曷能久延伫载歌节妇诗敦风振頺靡【吴兴卢焕】
　　昆丘故乡邑一别三十年归来访陈迹衰草迷寒烟峩峩贞节门屹立山之前云是水徳妇二十失所天黄鹄去不返泣涕徒涟涟之死矢弗贰节行金石坚吏以威福説媒以笙簧言了若耳不闻此心如井泉机杼玉指寒孤灯照愁眠僦居蔽风两抚育诸颠连寥寥千载下睹彼节妇贤【东阳沈中】
　　水家妇李家女生长深闺好眉妩适人未久移所天日日灵前哭如雨百年大义不可孤此心今知是夫萧条白屋风雨夕青灯照影寒蛩呼东家媒娘曽致语诱以黄金百端绮古今一醮无改更妾身念之惟有死寡居纺织三十年生计粗遣天垂怜剪发截鼻良自苦柏舟永矢同称贤持家守道非求衒节行贞坚端可羡乡里啧啧播芳名千载清风着家传【髙平范中立】
　　水家贞妇兰蕙姿念载孀居节自持陶女矢诗黄鹄共姜誓死柏舟诗感时顾影临鸾镜举案伤心对繐帷只恨同生未同穴九原无路不胜悲【曲阜孔克让】右昆山李节妇传国子学正潜夫陈先生所作节妇二十而夫死夫死无子守节者二十又四年今年几五十呜呼李氏诚可书也余尝居昆山惟闻有王节妇一人不知有李氏盖王素多赀李甚贫乡里不为表白故不见称于人也观李氏之不见称于人则天下之无闻于世者多矣是可伤也是可伤也今制天下乡保郡县立申眀亭以罚恶继又立旌善亭以赏善余行南北见申眀所列姓名甚多而旌善独无一人岂真无其人耶人之不乐称人之善善人之不得闻于世岂细故哉虽然李氏节行能使国子先生文之名公卿诗之天理岂不较然明白耶他日良有司必首能承上防意列名旌善光表其门者矣李氏之夫水氏名徳为赋昆山五章章四句
　　昆山之阳有玉温兮惠也如玉不可焚兮昆山之隂有石俨兮惠也如石不可转兮下有别鹤巢于山松鹤唳皎月松号悲风上有孤鸾栖于山柏鸾翔间云柏老积雪松柏可摧鸾鹤可伍惟此玉石勒名千古【齐郡张绅】水节妇李能以贞义自誓临难不回庐陵易恒作诗以纪之
　　厥俗靡义是履孝妇令女事有矣陈子作传迟良史海枯石烂妇不死吁嗟乎节孝李【易恒】
　　予观节妇临难时小人乗间以利诱其陷于不义妇拒以正论而止固妇之罪人又能育族中无归之子女五人俾其得所则视世之享富贵而以途人待故人饥饿者又何如哉尤妇之罪人也吁其可尚也已矣时洪武壬戌立春前二日书于李氏之书堂【恒又识】
　　婉而淑静且寜玉之莹氷之清一与醮同死生早不天守防防矢弗贰遂自经志益励行益贞事纺绩抚嫠惸拯頺俗是宜旌【松南法询】
　　寒水无波不离井古砖作镜何人信昆山节妇水徳妻持镜照心不照影卷下鸳鸯衾掷下鸳鸯枕嗟嗟未亡人所天身已殒碧梧老去鳯单栖半防残灯照孤影【庐陵廖敬先】
　　人伦重纲常妇道无二天良人失和声擘断瑟琹孀居誓不续风化天下先既遭里人毁贞立何所偏自比青山石心如古井泉聴使外物诱不亦不迁遂令污浊妇尤当思静专虽得秉彛理更用文章宣潜光表淑徳万古日月悬【淞南张澂】
　　防
　　古之人以忠孝节义自见者必见録于史官以为天下后世劝善则立言君子以发潜阐幽为事者亦从而书之以告当世诚以天理民彛所系不可得而已也夫岂寻常细故哉昆山李节妇惠水徳之配也年二十未有子而寡誓死以守义今廿有四年矣吾师潜斋陈先生实为传其事而节妇之幽光顿以白矣且吾师之言信必传世而行后而一时闻人又播为诗歌以美之节妇虽云不可而托斯文以传不朽则有甚幸者焉其侄李进伯裒集若干篇装潢成轴以示于予伏覩圣朝崇尚节义使者行部必孳孳以询察咨访为务有以上闻将见龙光下贲表异其门则于天理民彛益増重矣岂不伟欤故感而为之书洪武十四年十月十日奉议大夫通政使司试左通政余忾题
　　人之有生不可不知其道且夫女事夫臣事君厥志终始无可渝者盖夫乃天也可不尽其道乎同郡水徳妇李氏年少寡居徳容兼备纺绩自飬或以势利诱之毅然拒之则见其志坚确俨若秋霜烈日不可犯钱塘陈潜夫端友也既为之传言岂诬哉李氏能守其道而不失其节贞可尚矣余虽不文每读前代节行诸传未尝不掩卷起敬况乎今日目击而亲睹之耶嗟时之人徒知有生之荣不知有生之辱大义沦防小徳奚足论欤使其知有李氏之风焉得无愧于心乎斯言肤浅尚俟国史采摭以警流俗云【娄东曺亨字长通】
　　又诗
　　昆有李女俶且贞兮爰配君子鳯凰和鸣兮梦未维熊夫归杳防兮昼哭素帷洒泪盈盈兮夜绩青灯抱影惸惸兮巧言蛊惑欲效雉经兮之死靡它艰险履氷兮终焉允臧天理足徴兮义抚孤弱鞠育望成兮岩谷无人兰蕙自馨兮霜雪沍寒松柏独青兮一身秉节千载著名兮孰与为俦共姜陶婴兮旌表可待光贲门庭兮彼贰心者腼顔偷生兮鉴以众目泾浊渭清兮老人作颂庶示劝惩兮洪武十六年秋七月既望司业王嘉防书于彛伦堂
　　周道兴二南之诗为正风汉广白茅上作下应妇无有不由于正者周之教也陵夷之久变风于是乎作焉然则谓之正者性正而习亦正也上之人能庶之富之而教之也谓之变风者性未有不正而习或变也上失其道则下遂失其教非其性之罪也故有天命之性不可无修道之教然变风之世去文王之教逺矣鹑之奔奔信丑矣无共姜之柏舟乎株林泽陂信无礼矣无宋伯姬夜不下堂而火乎此性也不与变风俱变者也正变悬絶人品相去逺矣性与习之累耳若夫兵革前驱衣食内廹苟且活性命权宜狥风俗者屡变矣独昆山李氏惠年十九归水徳二年而寡且无子邑人争委禽焉誓不夺志于今二十余年乡里以节称而士大夫賛咏之盈轴夫然后知夫性之自然有不待于邦国之教嫠妇之生全其良心是何美也
　　壮士在险身或辱妇也秉义防氷玉昆冈孕秀气清淑脱笄觧髢弃膏沐粒聚丝蓄佐不足速于讼终不从妇也髙节烈士同自奋单弱保厥躬懐清台髙齐玉峰名与娄水流无穷【吴郡周南老题】
　　李氏女水徳妻生来蕙质多令仪年方十九始择归二十有一身已嫠崩城哭声泪交堕化石望回情转悲掩却嫁时镜愁对孤鸾影蜂媒来徃漫自狂浄洗孤妆容不整髪似春风杨栁花也随蝴蝶过东家誓将守志只如一任自穿墉作防牙将老无儿息夜夜挑灯事机织纵令石烂海扬尘皎皎如初总不易陈君传述名乃闻宛胜官长表其门北里西隣美贞节死前艰难那可説【吉文郭子翀竹西】
　　彼美闺中质居寡当盛年柏舟曽有誓玉貌忍重妍寒暑频交代贞坚自不迁儒林争颂述文石看新镌【金华吴沉濬仲】
　　朱托寳瑟流萍寄緑水水枯萍尚在瑟碎不弛忆昨箕帚初结言共终始锦衾几何时潜寐长不起罗襟为谁开鬓髪为谁理蹇修何为来悲啸发皓齿飞藿不再阳岂无桃与李保此氷玉身见彼黄泉里【浔阳张来仪】荼生根不移菊谢枝不离妇天一醮终不改天且可改三纲隳伤哉古道久凋防况乃造昧云雷时昔为东家妇今作西家妻小草有贞性人反禽犊为世无障川手澜倒谁能支彼羙节妇李卓卓见所稀早嵗事良人举案与眉齐一朝破镜飞上天二十四载甘空闺不事治容妆不着嫁时衣皎皎玉雪暗室生光辉茧麻枲躬绩纺昼响刀尺宵鸣机女红为飬不自饱族有嫠女咸相依妪言来簧惑彼寜知秉彛此心匪石不可转愤怒竟欲以死辞贞义凛莫夺上有天公知防防之中隂相之介尔景福锡尔遐夀乐哉黄髪以为期我歌节妇诗警彼薄俗漓惸惸女子能若斯男儿节义胡可亏呜呼男儿节义何可亏节义不立非男儿【华亭黄章】玉之山麓沧海漘清淑气萃生令人水家有妇抱氷节早嵗即伤所天折髻螺不整镜鸾空色槁形枯泪成血泪成血心愈悲不比世间生别离生离原有重来日死别竟无相见时旧业不复存辟纑御寒饥饥寒廹身节敢亏艰难万变志不移清芬诵江左奕奕无尽期况能薫尔类同作兰与芝山灵啧啧海神喜岂愁人世无人知沧海或可填玉山或可摧贞妇之心不可回【淮南石光霁】狂澜奔注障者孰节妇李惠名最暴惠归水氏再伏腊忽然一旦夫不禄荆钗布裙休膏沐之死靡他分幽独还诸女侄家穆穆女工惟勤胥劝朂媒氏簧言汚贞淑欲使冠裳等禽犊忿然自经兄觧防良人夜应瞑目同宗连坐系天狱佥言饰对罪可赎妇见上官以情告官为上请回乡曲吁嗟节妇义尤笃共姜令女真其属清灯半世守屋松柏同操梅同馥皇华不日覧风俗东观直笔书汗竹【娄江沈丙】
　　昆峰李妇世称贤二十孀居失所天氷蘗素持心匪石衰麻忍着泪如泉机窓竹暗霜飞晓镜匣尘昏月下无子营生遭乱里有身甘老未亡前自经不愤媒言惑诉实寜教族祸连已报陈情防特降即时归里节仍全閤门孤防能垂抚多士词章喜甚传誓比共姜名益着歌谐陶女志逾坚昔年励行应难并此日观风孰敢先自是纲常千古事好将贞烈续遗编【庐陵伍介贞】
　　又防
　　余读共姜柏舟诗未尝不嘉其贞烈而嗟叹之也今观昆山之节妇李氏盖亦类乎共姜者故大夫士歌咏之若其颠沛之际词色慷慨与夫事女工以活族之孤嫠则共姜之所无而李之所有者若其诗见録于圣人而列于三百篇传之天下后世者则共姜之所有而李之所无也如论其志行卓然自守而卒不可摇夺斯二人盖异世而同符也呜呼礼义之在人心不以盛衰存亡而变易之者于斯可见传所谓嵗寒然后知松柏之后凋余于节妇亦云洪武丁夘五月八日河东片石山人克明吕昭题
　　又诗
　　鸣雎在河洲飞鸿度河流嗟鸿非雎属两志能相投雎生有定偶鸿孤无再俦繄彼物情正胡乃人不修昆峯水徳妇志防澂潭秋新妆识夫面年华才二周良人倐奄逝嫠居终白头持此不二心誓死同一丘玉顔红粉尽翠幔兰香收泣血每自志悲思追柏舟世有未亡人朝哭朝歌讴岂非节妇耻重为雎鸿羞【胡涟】
　　当途既失御典午纷披猖大朴日以漓薄俗悲风伤孀居惟令女独以礼自防孤贞照日月雅凌氷霜悠悠百世下擅美谁聨芳近闻李名惠廼能负剑膓守节志不贰临危行犹良事轻鸿毛并义重金石芳抚此异今昔感叹心难防缅懐穹壤间同耿光于焉表风化庶足扶纲常【长沙谢文字明逺】
　　昔擕箕帚顺民风林末归霞忽堕红字冩桐花题品满眼明水碧海云空治平好在共姜并纺绩今归豳颂中昆玉髙寒三百丈山青不与旧时同【王起】
　　又跋
　　女之事夫犹士之事君当秉天地刚正之气忠节虽殊其分一也予尝怪司马公之作史也防侠者传焉货殖者传焉而不传烈女行何耶盖是时去古未逺风节尚存人知守一而已而不知他也降及东汉犹庶几焉虽曹操之奸雄终其身不敢簒汉皇甫规妻寜死而不负其夫亦可知矣噫世道日降风俗日漓自元迄今吾邑得妇之贞烈者三其中亦有幸不幸也其幸者朱虎妻茅氏旌表门闾名照青史水徳妻李氏防名天府播之声诗亦已至矣呜呼其不幸者则太仓周氏女于白刃之下从容就死可谓难矣而采风者遗之独钱翁一传存焉是可叹也虽然君子尽其在我者而已岂复论其幸哉为臣妇者观此亦可以少助刚正之气矣【邑人卢彭祖字长婴】
　　妇以节行旌非古也世俗偷情胜礼欲夺义其能以节名者不有以章别之则奚足以振頽靡昭贞烈也节妇李氏事笔于吾友陈潜夫之文言可徴也足为世教劝呜呼秉彛在人贞节恒有而世不尽闻者言未足以取徴耳深可叹也洪武壬戌夏六月望日周敏跋
　　又诗
　　孀妇青年志不羣铅华寂寞防经春箫中已断孤鸾曲机上谁分采鳯文甘与寒梅同劲操肯将白璧涴缁尘惟应行义誉前古赢得清名表缙绅【章贡黄庄字伯敬】礼义在人心耿耿不可灭所以忠烈人之死保名节世降习俗移斯事岂云缺今观节妇行禀操早竒絶景慕节义事临危见贞烈平居尚所难况当值缧絏慷慨出语言丹心更昭晰凛然范薄偷上与古先列昆丘秀而髙娄水清且澈先生为作传端厚风教设【后学朱吉】元氏失其驭纲常日以沦如何见妇人节义乃纷纭含笑蹈白刃谩骂损厥身下至里巷间逺迩风化闻昆山水节妇赋质婉且淳闺门着懿行及嫁母命申二载失所天哀号感比隣生死不再适愿从泉下人或者讽非议忿然兴怒嗔禽行欲相污雉经岂无因豪吏乗我急要之结婚无由得上请戮彼沧江濆连逮获赐宥仰荷再造恩归来家室尽触目皆荒榛僦屋庇风雨女工度朝昏寒食一盂饭泪洒水氏坟自从防乱来大义久不振屈膝幸苟活多是厚禄臣亷耻道已丧临危竟防君庶几愧此辈正气时一伸圣朝有盛典旌表节行伦皇华米民风愿以行实陈传之史册内炳炳垂千春【吴人钱震】
　　众人皆有偶孤生独不辰既笄去亲侧于归毕婚姻克配承君子率徳义与仁好合如琴瑟和乐两相亲执手与偕老誓言岂昧陈谁云一朝异中道忽先沦瓶沉伤绠断镜破惜鸾分空梁吊落月残灯照孤魂幽闺离寒暑独处慎苦心眷眷懐昔时怆恻泪沾巾生同世上匹死愿穴中尘坚秉从一言终此百年身【卢儒】
　　又跋
　　予观古之君子固乐道人之善然亦未尝有名之而不副其实者诚以天下后世之不可欺也钱塘陈潜夫先生传李氏贞节事歴歴可考其必因其实而名之者耳不然则何以取信于诸名人又从而咏歌之邪呜呼世道降矣节义之人不易得矣若传称李氏者可谓风雨之鸡鸣晦防之日月矣然则君子不知其实则已知其实又安可不揄扬之以为薄俗劝哉抑又闻潜夫明春秋必知慎予夺之防余故书此以表其言之足徴若夫叙其事之本末则见于诸作者屡矣予奚庸赘【西河林钟】此卷在李内翰处借归吴才为録今闻此卷在沈石田家

　　听雨楼
　　篆
　　【玉雪坡翁】
　　至正廿五年四月廿七日黄鹤山人王叔明于卢生听雨楼中昼坐卢名恒字士恒时林东海云林生同在此楼
　　诗
　　雨中市井迷烟雾楼底雨声无着处不知雨到耳根来还是耳根随雨去好将此语问风帆闻见何时得暂闲钟动鸡鸣雨还作依然布被拥春寒樵人张雨为卢山甫题至正八年二月十一日
　　河濶楼低雨如洗祗疑身宿孤蓬底清晨倚槛看新晴依旧山光青满几听雨怜君隐市中我忧徭役苦为农田间那得风波险朝朝愁雨又愁风【荆蛮民倪瓉】虚牖蒙蒙含宿雾瀑流磵响来何处江湖近向枕邉鸣林风又向檐前去挟水随云自徃还尘根不染性安闲多情一种娇儿女泪滴天明翠被寒
　　至正廿五年嵗在乙巳卢士恒携至緑绮轩见示因次贞居外史诗韵以寄意云陶篷寄亭中山人暨诸名流当不黙然也后十又八年四月九日瓉记
　　拟张外史倪隐君听雨楼诗韵
　　湘帘蹙浪萦香雾幽人髙卧云深处月明丛桂小山空疎烟白鸟沧江去沉浮里社乐萧闲大隐何妨市井间抛却喧咻清浄耳草楼六月雨声寒
　　尘生两耳何由洗喜听雨声茅屋底洒然心地自清凉静对炉熏时隐几乾坤纳入悬壶中书田霑润称书农也胜江河风浪急客舟飘泊怨秋风【西磵老樵蘓大年】城市不着耳江湖留此心楼髙人更静惟有夜懐深【醉翁】倪隐君索和张外史听雨楼诗走笔二首答之
　　海气杂岚雾听雨宜髙处风雨无时无倐来复倐去摇摇心悬幡胡为不自闲世人曽听雪无被不知寒头白尝不洗听雨车屋底两耳任喧聒坐隐乌皮几笔耕墨畦中自适如老农二仙【阙】今古神交在阆风【坚白老人书于素行精舍】
　　一榻春声雨满楼杏梢防湿五更头东风更緑江南岸卖剑家家尽买牛
　　荷影香飘竹外楼雨声滴碎采菱舟南风一夜生新涨鱼鸟还知此乐不
　　积雨新凉转蓐收碧梧初霁满城秋隣家不识予心乐也爱书声在小楼
　　天地严凝万壑氷不堪寒雨洒孤灯一楼佳气尤宜雪纸帐生春睡未成【曲江钱惟善】
　　春云霭江郭鸠鸣朝梦余楼中雨飒至烦抱淡云除歴歴树头乱萧萧影虚如何门外水泥潦没行车【渤海髙啓】山孤春雨冷气袭病肤铺床闭斋阁衣被熏香炉风灯苦屡挑夜茗更再呼烦嚣悉屏逐妙理在跏趺问子草楼底兹情还有无
　　承平时贞居张道师与云林倪徴君并以翰墨致髙名于吴中二人亦雅相引重先君子与贞居防最早予时以童子侍坐隅尚能聆其风采今先君久已弃诸孤贞居亦化去天下多故而予始得从云林君防至正乙巳季夏之九日予谒君于卢士恒氏之听雨楼获覩近制诗若畵冲澹雅论令人尘襟洒然既而士恒出此卷徴题二君之作具在因赋存殁口号附于卷末以寓感慨之思云
　　华阳洞里烟霞閟灵石山中草树荒惟有小楼曽宿处年年春雨满沧浪
　　黄冠野服人逾玉畵卷诗篇老更竒白首故人无在者小楼残烛雨时【浔阳张附鳯】
　　江雨飞来夜气澄小楼髙处冷于氷声留蕉叶频欹枕影乱檐花独对灯逺客异乡生白髪故人今夕拥青绫致君尧舜惭无术思入湖天睡未能【淮南马玉麟】草楼听夜雨春灯隔重帘瓶中新茗煑奁里旧香添风佩潜归浦云璈乱缀檐忽惊来湛湛更觉去纎纎颇被风相妬还冝雪与兼喜随渔艇泊愁怕客淹头白卢贞士髙情苦未厌【张绅重题】
　　山风满楼来雨脚耳底萧萧生逺情还丹化鹤度句曲破屋无人住洛城酒停深夜苍灯在帘近余寒湿叶鸣板上【阙】书空爪迹绕檐依旧落春深
　　观张外史所题山甫卢隐君听雨楼诗词翰潇洒令人有超然之想噫故物也士恒其慎藏之四月三十日王谦冩于客居
　　更深楼外何萧瑟半沧江逺树风疑是千林【阙】坐听一穗烛花红斯人雅致今安在此夕幽懐孰与同老我题诗成感慨雨声有尽思无穷
　　吴郡卢君山甫旧有听雨楼山甫殁二十年而斯楼尚存予抵吴惜不及见其人今其子士恒携张外史所题诗来示予予览之不胜感慨遂为赋此至正二十五年四月一日檇李鲍恂书
　　飞楼何凝隂雨气正含雾潇洒集群【阙】淅沥散髙树声悬长风外坐想当瀑布习喧久渐息静听乃真趣隂晴造化【阙】年芳暗中度白髪如散丝凭君冩幽素【开封郑元】云林夜澄寂有雨弥更佳漠漠着树稳霏霏度檐斜人静意所便争諠竞浮夸弛张任槖籥细大无根牙妙运出造至理忘纷拏变化本无妄声闻自生瑕不如且置之摄心静无哗危坐不须寐呼童剪灯花【卧龙山民王宥】
　　又跋
　　胜国之季兵燹之余前軰翰墨存者无几间或获一见如遇蜼彛兕敦不能不使人忻艶也听雨楼诗句曲外史及一时名流所作词翰兼美亦稀世之寳也吴中卢氏恒甫藏于箧中一日出示于予予展卷观之卷中作者多余故友兹睹翰墨便若亲彼风度而不忍释手也士恒宜珍藏于家慎勿轻以示人焉洪武二年春二月二日吴僧道衍书
　　又诗
　　层檐集飞雷深砌走鸣瀑余声殷天清风入林屋风波任喧汹燕坐瞑双目寘身得萧爽洗耳絶尘俗香檖郁水沉芦花映湘竹篝灯动春酌剪韭留夜宿与客对床眠清谈未云足【金陵严瑄】
　　幽人爱楼居燕坐风雨夕髙檐防飞湍空除堕残滴倾耳疑枕流屏喧时岸帻江声晩萧萧树叶寒境絶迹更佳趣淡情自适霁暁惬凭防春深杏花色【浚仪赵俶】一年过京口帆飞疾于走半江疎雨隔篷听防下骊珠三百斗一年过汉阳雪山翻怒泷黄鹄矶头泊船住醉聼秋雨眠西江一年过东海急雨乱洒船外洞庭帝子鸣钧天蓬莱仙人锵玉佩今年过长洲故人邀宿聼雨楼玉山倾倒恍然醉一笑使人消离愁公本拏云夫我亦聼雨客明朝天晴当奋飞万里天风振鹏翼【淞上钩鳌生书于百花洲上】
　　少年聼雨歇楼上银烛生惆怅壮年聼雨客舟中天濶云低断雁呌西风　而今聼雨僧庐下双髩萧萧也悲欢离合总无情一任空阶防滴到天明
　　右竹山先生所赋之词予偶获观此卷因举是词成甫俾书卷末夫聼雨一也而词中所云不同如此盖同者耳也不同者心也心之所发情也情之遇于景接于物其感有不同耳成甫中年【阙】有楼聼雨【阙】其与在僧庐之下者同其情成甫乃曰吾聼雨吾知在吾之楼而已遂书竹山姓蒋名防字胜慈义兴人也卷中诸先辈之先辈词之腔虞美人也【韩奕】
　　聼雨楼诸贤记
　　张雨字伯雨号句曲外史武林人学道三茅峰而才名满天下若虞文靖公黄文献公咸称重焉先生妙于书人得片纸咸以为寳至今好事之家多蓄之客至则相与展玩先生书法黄太史清新髙迈不流于众虽元氏翰林诸公亦自以为不逮也
　　倪瓉字元镇号云林无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家业泛舟五湖三间兴至则提笔冩烟林小景或竹枝偶流于市好事者争贸之虽千金不靳也
　　王蒙字叔明吴兴人号黄鹤山人赵松雪之外孙也素好畵得外氏法然不妍求于时惟假笔意以寓其天机之妙为文章不尚矩度顷刻数千言可就君子咸以豪士目之
　　蘓大年字昌龄扬州人元之翰林编修天下乱寓姑苏为文章有气不喜衰飒江海襟懐亦人中之豪也饶介之号醉翁江西人元氏时寓姑苏以跌宕自任工于书君子评之者谓其不减懐素至今人家多有之周伯温号玉雪坡翁饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇化而玉润可爱士君子至今寳之
　　钱惟善字思复松江人元末进士精于诗得杜子羙法不苟作作必致其妙
　　张绅字仲绅渭南人慷慨激烈不于世事作为诗文虽不经意而自成一家能议论终日亹亹不能休盖北方豪杰之士也欤为本朝浙江布政而殁
　　马玉麟髙邮人元氏为长洲县尹有政声括苍郑明徳先生有碑卒于伪吴
　　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒于外
　　赵俶字本初绍兴人元氏乙亥科书经进士龙马赋为时所称许先生性耿介不易与人交交必久为本朝太学博士而殁
　　张羽字来仪一名附凤与髙启行辈也文学欧阳子甚缜宻婉转可爱虽前辈视为不及也君本浔阳人元氏乱寓湖洲为本朝太学博士而殁
　　道衍字斯道姓姚氏姑蘓人才茂思为时所称与张来仪髙季廸辈为文词相颉颃而澡神浴徳则非诸君所能及皇上龙兴以賛佐功封少师赐名广孝盖又以元之刘秉忠并称云
　　髙启字季廸姑胥人身长七尺而好于诗诗得唐人体裁语精而意员句稳而情畅虽前辈有所不及焉为本朝编修官后归家卒
　　王谦字鸣吉姑胥人以春秋学为府学教授
　　王宥字【阙】助与髙启逰能为文
　　陶振吴江人有诗才然性不羁人或易之
　　韩奕字公望吴之良医也好与名僧逰所云蒋竹山者则义兴蒋氏也以宋词名世其清新雅丽虽宋人周美成张玉田不能过焉
　　右聼雨楼诗卷其间所载皆一时名士诚可寳也然予观此卷而人品有三其至髙者闻而知之其次者事而知之其又次者交而知之若伯雨张公元镇倪公其殆最髙闻而知之者欤自叔明先生以下予髫年皆事之自来仪以下予少年时曽交之总若干人皆能以文章名世者也然自衍公外多湮没无名至如伯雨元镇二先生若精金羙玉不可冺灭况其负超迈之才遗世独立髙防无累周游六合尽大观而无遗乎予初在乡里时尝闻吴城卢士恒家存此卷欲一见而不可得见者无不爱惜今吾友沈成甫偶得之诚可贺也成甫寄至京都求题始得一览焚香展卷清风凛然使人毛骨顿爽予复何言姑述卷中作者诸先辈出处大畧以为诸贤之记成甫姓沈字睿号存耕有才识善吟诗好与吴士大夫防予之布衣交然则观斯卷者当仰其清风素范益励其徳哉勿以吾言为谬矣峕永乐五年嵗在丁亥二月初吉翰林侍读学士奉训大夫锡山后学王达识
　　又跋
　　右聼雨楼诗畵一卷元季及国初诸名公为吾苏卢山甫父子之所作也永乐间流落锡山沈成甫氏成甫尝求王内翰达记述卷中诸公出处之大畧藏之以为至寳葢闻淳熬珍非遇易牙不足以知其味之羙云门韶濩非遇师旷不足以知其音之妙使后或非人其不视为匣中之故纸而覆之酱瓿者鲜矣闻吾相城沈翁孟渊博雅好古其子若孙多矣而且才必能鉴赏乎此可以寳藏于永久不逺百里持以奉翁一见之喜乃以厚礼答之既而即濒浮小楼扁以聼雨置卷坐右暇日輙防玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于南东是虽翁之髙致所就然亦岂不以斯卷之所在乎或曰诸公无恙日翁多亲灸之者惜乎斯卷不为翁作而为卢氏故物也予谓不然夏后氏之璜封父之繁弱岂为鲁之所制耶鲁之先公所得分器子孙世守之以为至寳也斯卷也其璜也其繁弱也翁之子孙寳而守之又奚知其卢氏物邪翁之孙启南出以示予予僣賛于左方成化庚子清明日长洲陈颀识
　　此卷石田家藏石田携至李内翰处















　　秀野轩
　　篆
　　【玉雪坡翁书】
　　记
　　一元之气生物而得其氤氲扶舆以成其精英淑粹者为秀焉故卿云景星天之秀也崇崖缭溪山之秀也麒麟凤凰羽毛之秀也羙材硕徳人之秀也人介乎两间又能览其物之秀而归之好乐寓之防息如昔人栖霞之楼醒心之亭见诸传记者不一也吴人周君景安居余杭山之西南其背则倚锦峰之文石面则挹贞山之丽泽右则肘玉遮之障左则盼天池之陂双溪介其南北四山之间平畴沃野草木葱蒨卓然而轩者景安之所逰息也轩之旁幽溪曲迳佳木秀卉翠輧玉映于防楯之间得江浙行省左丞周公题其轩之顔曰秀野以志其羙此其是欤嗟乎物有托而传野得人而秀雷塘谢池是己景安居是轩也又将观列史诸书以鉴其事服前言徃行以进其学使他日有伟然秀出于余杭之野者吾于景安有望焉因书以为记至正二十四年嵗在甲辰四月十日睢阳山人时年七十又一朱徳润畵并记【字泽民别号眉宇山人】
　　余昔逰吴中诸山至周氏秀野轩领览天池玉遮之胜今数年矣近归寓轩获视周侍御之大篆朱提学之新图恍然若梦防也景安求予着语聊尔塞责耄余材尽愧无佳语耳至正二十五年五月既望京口张监天民书时年八十五
　　诗
　　我忆天池与玉遮幽轩淡木水清华笙竽逺振风林竹锦绮晴连晓径花山罽敷牀朝看雨涧泉潄玉夜分茶番阳大篆睢阳畵不负舂陵处士家
　　昔年曽作轩中客今日重题秀野诗四槛采云晴缥缈绕墙苍雪防参差雨余山气侵茶鼎风过林香落酒巵叹我松楸浑咫尺倚防长是不胜思【吴郡朱斌】
　　屋里青山屋外溪水流云度坐中知粲花翠竹春来好古木苍藤晓更竒教子读书兼学稼留人炊黍复烹葵蓬门风景饶天趣都在斜阳曳杖时【张吉】
　　髙士闲门日日开逺山如髪水如苔几时税却尘中鞅布袜青鞋屡徃来【瞿庄】
　　琅玕芝草绕轩幽日静帘垂不下钩忆得玩防聨玉麈仍同骑鹤赴髙洲
　　朶朶峰峦拥玉鬟桐隂满地【阙】尤悭居人一览钟神秀霁月光风咏笑间
　　香袅洞邉春昼迟分花影覆参差只输我軰烟霞侣恒得凭轩歌紫芝
　　霭霭凉云雨后隂抱琹开酒愒中林睂山不独知司马安也还能识【阙】心【比涧生薛穆】
　　结茒近东臯清旷接平衍新春防雨过芳草緑如剪携书坐深竹自读自舒卷兴至防杖行初不頼輂辇西隣鸡豚社落日牛羊圏至贵在无求何劳事冠冕【嘉陵杨基】江晩洲渚交雨晴艸霏霏前山霭欲开罟师度水归望烟知君家花竹隂半扉乍休田中来独响林下机此乡即桃源乱后世有稀开图身已到不知尘境非【孟渚野人髙启】何处问幽寻轩居湖上林竹隂看坐钓苔迹想行吟嶂日斜明牖渚风凉到琹相过有邻叟应共尔论心【郯郡徐贲】霁色青芜外开轩此独幽竹深频理迳山近不为楼茶兴邀僧共花期报客逰防图【阙】到晩借屐【阙】相求【张羽】湿翠浮草芽空青散林杪轻舟理横塘归人渡清晓栖鸦返故巢潜鳞跃新倒景淡斜晖廽颷荡晴昊衡门夜不扄燕坐事幽讨落叶秋自飘残花春渐埽爱此图中人朱顔常不老我欲徃从之税驾苦未早挥手谢孤云去去没苍缴【菜薖余尧臣唐卿】
　　髙舘罢零雨前【阙】飏防风霏霏碧萝花吹落酒斚中移席俯流水挥弦度秋鸿遥思独乐意邈哉谁与同【太原王行】古苔十畆青山麓窈窕幽华映深竹中有髙人昼掩扉袅袅藤梢上书屋清风出谷洒秋香返照穿林破春緑不省睢阳画里看【阙】路经丘秋黍熟【王彛】
　　东山淑气暁环翠南畆斜阳晚映红物我两防天理见欣欣花木总春风【徐珪】
　　遥遥烟际村村上君家屋杂花映洲绮春山绕门緑所居非鹿门避乱良已足月牕古苔诗松琹緑水曲不记来客多惟当酒恒熟【沈纯徳干】
　　不识余杭县今知秀野轩溪声长在耳山影正当门人自千钟禄君犹独乐园樵渔不许到车马几曽喧【江隂张端】积雨初开霁郊霏野色新苍茫连落景迢逓映【阙】春檐树隂方合庭芜緑乍匀岂知多难日独乐有斯人【韩奕】时雨霭泉緑开轩欣景幽烟树笼逺墟风苖际平畴【阙】
　　林间户射鸭溪上舟居幽絶俗地【阙　　　　髙隅】
　　结搆分平埜开轩挹翠岑轻云生昼暝佳木翳春隂暧暧烟墟緑森森华竹深明当谢尘鞅杖履一追寻【勾吴樊圃孟学】
　　门掩雨余苔时因看竹开客闲棋响罢犬吠履声来云冷理琹荐花繁近酒杯髙情与幽思只是覔诗材【吴郡田畊仲耘】
　　闻君溪上结幽居地僻时通长者车山爱夕阳留几席竹因凉雨润琹书碧香已漉新篘酒白味兼分小艇鱼我亦有家山水窟十年无地着茅庐【防稽张文震】涧户掩春隂莺啼晩山寂残花落迳多处处迷行迹浑似入桃源令人恨难识【桂泉金震】
　　秀野轩仆数年前曽为景安茂异赋之恒愧草草尘语不足记録今一展卷诸杰作在前甚觉形窳俛书此图后日更赋之也
　　秀野轩开瞰水滨无邉光景四时新【此用晦庵先生语当是起句】十畆余隂多是雨一庭草色自生春好山似画开屏障啼鸟如歌送酒廵晴色锦纹题不尽幽花秀竹总清真【青城山学樵虞堪】
　　背郭幽居如畵里断林春水緑廻环树连烟外啼猿寺门对湖中过雨山送客马嘶清防去钩鸟度乱花还十年奔走风尘里肯借凭阑一日闲【周世衡】
　　春风十里翡翠屏玉遮对峙峨睂青清泉白石杂花竹天放畵图钟地灵髙人开轩当此景聆涧赋诗白日静四檐风作翠涛声入卷晴霞影我亦托迹畊渔间结屋读书湖上山抱琹访子从兹始布袜青鞋相徃还【徐逹左】
　　幽居谢尘喧启户瞰平陆东皋夜来雨百卉如膏沐水浮溪霭霭云出谷雉雊麦风暖蚕眠柘烟緑忘形絶众累居宠有深辱挥对青山夕阳见樵牧【金觉】十年归向山中住每忆从容访隠居云气白霏檐外雨竹光清映案头书凭阑昼静聼呦鹿凿沼泉香爱畜鱼因忆轩中旧宾客江湖清梦未应疎【董逺】
　　盘盘锦峰阳原陆平如掌中有故人居层轩起宏敞緑树出鸟鸣清沼逰鱼上已知禾黍收更喜桑麻长徴输了官赋岂【阙】田园广跻堂夀双亲宾朋时宴享怡悦心自安坐久絶尘想披图一长吟松风答清响【寄翁】四运无停机生意恒相属兹轩俯林园长年得娱目灼灼枝上花娟娟坡间竹雨过泛晴彩霜余净寒緑清芬谢妖靡幽姿逺尘俗心迹淡已安于焉乐贞独【四明山人陈朴子庄云轩】
　　濓溪孙子多清致结屋宏开据涧浔晴动竹光分昼暝日移花影作春隂出林鹿去饮清泛隔树禽来防好音香静兽炉还自乐推更爱看花吟【王希白】
　　千岩万壑中一径涧西通尘论无由到风光自不同竹侵书幌緑花映酒尊红若问桃源路何须覔旧踪【徐济】幽居逺城郭寂寞自成村野色还通市春潮直到门竹晴晒药花坞晩开尊想象其中趣何由得共论【天台李至刚】
　　老去乐幽栖轩居緑涧西扫庭花雨过寻径竹烟迷偈聼邻僧説诗来酒伴题我曽防此地归路夕阳低【洪武甲子王忱】
　　南阳之南千叠山秀野一轩介其间丹青四合吐暗霭百艸吹幽春昼闲日照锦峰如翠羽云入乱山晴更雨隔林啼鸟自间闗万壑松声答人语木作衡门竹作篱茯苓堪食萝堪衣帘开暁日映长槛时见白云生翠防我生落魄诗与酒欲结山中嵗寒友为谢轩中羙少年莫取黄金印如斗【睢水后学朱复】
　　开轩俯平园品物竞含秀芳蕤耀春阳丛篁防晴昼嘤嘤鸟和鸣鷕鷕雉朝雊倾耳聆洄湍举目眺逺岫烦襟自兹旷赏心良已遘不见独乐人摛章漫怀旧【白鹤山虞本】仰挹天池俯緑畴轩居巧占谓之幽映堦碧草供吟赏排闼青山可卧逰云气浮空如舞袂莺声隔树啭歌喉呼童种竹时湏记留客看花酒旋篘势阻俨同盘谷里地偏不减瀼西头春明拟向轻舟去徙倚防干一散愁【京口张徳常】
　　轩宇何清旷慿临散烦襟丛兰蔼幽芬修篁结重隂兹焉惬遐赏逍遥冥素心斯诚苟不昧访子西山岑【惠桢】轩居面苍岑种艺杂花竹竹影昼扶疎花幽时馥郁坐对云山亭庭除桑柘緑石田春雨余幽歌聼樵牧冠盖岂不荣谁能受羁束韬囊琴满床揷架书连屋门前好客来槽头酒应熟【张均】
　　得覧先公草悠然记昔时松楸先陇近花竹故人稀图畵留遗迹云山起逺思投闲身未遂感慨一题诗秀野轩者吴周景安眺覧之所也鄱阳周公为题其顔我先公冩而图之复从而记之盖其地与吾先陇宻迩景安乃先公之爱友非若孰从之而得哉先公暮年每有惓于此明年遂即世此絶笔也景安亦己物故景安之壻何氏防澄以示余拜观图后题咏多吴中秀士俯仰之间已四十余年矣诸公亦多沦没岂易得哉且夫名之著者因以徳境之胜者由乎人它日何氏子孙传示永久亦足以侈外家之杂集矣幼澄宜珍藏焉余既赋之以诗复求识之于后遂书而归之永乐庚寅二月朱吉识
　　独怜栖隐处晴色与春兼山近青当牖苔交翠入移云岩树合过雨涧泉添何日擕琹到清吟兴不厌【吴人王廷圭】
　　素秉丘壑姿劳生滞余徃覧兹惬幽性遽尔成真赏林霏霭孤野春物组膏壤稍行樵径逺忽居耕畴广所云山水情遂结云霞想挂冠苟有期终焉税尘鞅【安定梁用行】髙轩临秀野信是幽人居炎氛逺不到花竹自扶疎群施蔼春芳嘉防含夕墟境胜固云适况复有琹书讽咏佳逰外留连清赏余应知独乐者无复曵华裾【浚仪张肎】短棹曽经锦里过髙轩虚敞蔽烟萝溪浮浄壁澄寒緑山送遥青叠翠螺松韵来时凉吹急梅花香处白云多畵桥东隔龙池近碧殿隂隂俯涧阿【永嘉陈元宗】右卷中诗文共四十四人皆名笔也内有九诗乃代笔文词凡近故不复録云辛丑六月


　　瑚木难卷一
<子部,艺术类,书画之属,珊瑚木难>
　　钦定四库全书
　　瑚木难卷二　　　　明　朱存理　编
　　破风雨
　　
　　【古田】
　　诗
　　纸风破雨泠泠十载山中对短檠老矣江湖归未遂画间如听读书声
　　刘君性初以破风雨自居诸公赋诗成卷因作此图并题絶句于左至正廿六年岁在丙午暮春之初遂宁人王立中彦强
　　环堵篝灯夜閴寥欺人风雨更潇潇诗成惊落鸡笔芦破从来马鬛瓢万里浪开防往日连床屋漏耿今宵丈夫莫袖为霖手令沃人间九土焦【陆居仁】
　　记
　　大名刘易性初氏蚤从宣城汪先生逰后值兵燹辟地吴中今年从吴兴来见予草阁出玉坡周公所篆破风雨四大字盖书汪先生赠语也求余文志之余闻破在钱唐时夜半读书有飓挟怒浪从海门来肆其暴烈扬沙漂石怪雨与之俱若万骑出祁连北鏖于大漠而矢石俱下若蛰龙决起十丈而沧溟之水倒立若黄河自天而落束以龙门吕梁而雷鸣雹喷也崇城如山者圯曽观如云者堕其破如一叶漏篷下塞碛【阙】人惧其有不可支者明旦天地清霁贤郡长有过而诘者曰刘子破尚无恙否吾馈酒醪解汝愠性初启一笑曰吾由敬亭过武林入云门下苕霅遭风雨者凡几吾皆安以为常子何置戚戚于其间哉而呼酒共酌歌老杜秋风破屋辞以浇其中之磊磈者亦乱世一竒士也虽然少陵破屋不为一已忧而寓忧者天下之人也惟少陵能安秋风破屋而后能推大厦万间之庇性初能安风雨破窦而后能居玉堂云雾之吁处变而不失其常居安而不忘乎危是在性初性初谢曰某不敏敢忘先生之规至正甲辰嘉平初吉杨维祯记兰雪子脱略干戈外逾十年未尝有忧色所在读书虽败壁颓垣霜晨雪夜不倦斜风横雨有所不避也一日持牯腰轴过小蓬台曰吾读书处号破风雨吾【阙】汪翰林先生所创也铁崖先生记其端文雄诗豪继其后者珠贯玉叠公其无一言乎哉予应之曰列仙之【阙】之言倬乎云汉之章矣予尚何云虽然当破风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其快也龙吟虎啸不足为其壮也金舂玉应石裂竹折不足为其清也峻宇雕墙琼室瑶台云雾阁不足为其坦易幽安以乐也当是时岂知破之陋风雨之厄哉破不能陋风雨不能厄则吾之神爽飞越若翔紫鸾驾白鹤度银阙逰碧落上玉京以登五城十二楼也果能若所适则羣仙之地位清髙【阙】风雨者吾将告之以百万亿苍生命堕颠厓受辛苦也虽然未造乎是则忧民之忧者必先忧已之忧乐民之乐者必先乐已之乐忧之如何忧其不能正已而已乐之如何乐其不复徇欲而已吁吾之灵台丹府若泰山盘石之安若青天白日之明若松泉兰雪之洁则吾所处之地破之破自破而吾丹府之不可破也破之风雨自摇撼而吾丹府之不可以摇撼也则吾廓寸地于八荒开冲襟于千古者风雨且不识又安知所谓破也哉士不可以不毅吾于兰雪子不能无所劝云东海賔艾纳老友钱鼒叙
　　润逼疎櫺寒侵芳袂梨花寂寞重门闭捡书剪烛话巴山秋池回首人千里　记得彭城逍遥堂里对床梦语尘声碎林鸠呼我出华胥恍然枕石听流水【右踏莎行吴兴筠庵王国器】
　　檐宿呉云风经楚袂门深不似春宵闭碧疏吹霤湿灯花客乡无梦寻珂里　剪韭吟遥听潮浪里江悬漏杳归心碎相思鸠外緑蓑寒一帘蕉响秋如水【嘉兴张翨用前韵】
　　记
　　大名刘聘君遭世难走楚越间居无室宇所至即浮屠老子之宫而假寓焉每风雨连夕灯独坐车编相对诵读之声琅然与风雨相叶潇潇湝湝若环佩之锵丝竹之沸发于檐牙接于人耳于以见君之学之勤而志之有在也翰林直学士汪公叔志过而贤之名其所寓曰破风雨而请记于蓟人李绎绎知君者也为言曰卑宫恶室人之所恶所不处也而君于牖户之间研殚经籍如居层轩髙栋然则其志可尚矣凄风苦雨人之所厌所不愿也而君于隂晦之时吟咏篇章如遇光风霁月然则其守又可嘉矣抑闻昔人有以席为门而处穷厄者终能佐明主以定天下君之志其斯之志欤又闻有大雪僵卧而不干人者终能配徃哲以垂令名君之守其斯之守欤由是穷而能逹啬而能丰乡也蓬室环堵以栖迟今则朱门大第以容与岂非躭学笃志之騐穷经稽古之力耶坐有客作而前曰子之言足以复刘君矣遂书以遗之君名易字性初今寓吴兴魏之贵宦乃以君祖父为称首云至正二十有三年龙集癸卯冬十二月朔旦记【李绎】
　　一灯风雨寒破读书不知秋怒号恍如扁舟在江海但觉四壁皆波涛对床髙卧无此客倚劒长歌空二毛晓防庭树故无恙千峰云气落青袍【武夷山樵者钱惟善】春草何萋萋逰子行未归鸡鸣戒初旦起舞披我衣凄其来何方有渰复祁祁飘飘入疎櫺潇潇洒长裾蓬藿掩荒迳緑苔生砚池谁云此情恶静思良自娱出门临广路旷望惟涂泥车马虽坚良安能范驱驰悬知造物意将欲宁君躯【笠泽张庸字熈载】
　　大名刘君躭书癖清如梅花痩如石半生浪迹江海间诗卷酒杯长自适胷中元精妙天趣破屋破随所住酒醒夜披山海图惊怪蛟龙送风雨青灯荧荧四壁空卷书搔首乱飞蓬长歌拂劒饮如斗造物生我将无同君不见破窑寒灰终夜拨空窖囓氊头尽白焉得丈夫气节坚不磨还有声光照方册陆机祠下忽相逢竟夕谈诗风雨中拍瓮为君浇磊磈富贵何如一杯水【大笑居士并州易履字安道】
　　伊人抱负亦云竒明晦由来动合宜为客情懐能乐处破风雨读书时漂流江汉叹谁识传舎乾坤信独知光霁自天须有待眼前百物总熈熈【江隂张端】
　　敬亭有旧斋风雨一窗破朝对风雨吟暮对风雨坐唯知经史亲肯顾衣裳涴有时暂逰息自歌还自和直谓所学成功名如一唾宁同陋巷人独守箪瓢饿【一笑居士庐陵张昱】
　　读书幽磵底茅屋走风雨疎木叶鸣烛暗灺花吐隠忧不可写頫仰弃前古美人何由招涓涓隔秋浦【嘉兴金防字子尚】
　　君子切闻道不求饱与安读书破底那知风雨寒顔渊在陋巷萧然一瓢箪原思瓮作牖鹑结衣无完日亲圣师诲心广体与胖彼哉豪家子列屋飘罗纨防顽厚奉养宁殊沐猴冠矫矫性初氏鉄石为肺肝蓬荜弗嫌陋零凌何足患雅志乐清苦载籍尝勤观笃学慎终始成名谅非难朋防服【阙】　颂咏畴能殚叹予老环堵见善饥则飡赘词愧芜拙掩卷空长叹【霅滨慵客张世昌】疏久零落乱帙自纵横方与圣贤对那知风雨鸣乾坤含暝色林壑度秋声想子心如石防书夜到明【始丰徐一防】
　　风雨东南接漏天客吹破碧纱烟十年世事闗心曲一片秋声到枕前花落不妨尊有酒客来未觉坐无氊老予曽覔【阙】端隠藜杖春扶緑水边【东平牛谅】
　　牖隙不须掩风雨欲何如陋固慙青明当夺绮疏桐丝因自缓尘网每为除鸡鸣晨鼓后萤飞夜灯初书叶吹还乱檐花落更疎谁能日閴寂得得此中居【山隂朱武】黒云压郊茆屋摧大风防木势危哉破壁惊雷从地起长淮飞雨渡江来拍户打声作恶敛襟孤坐意裵徊雨余兰雪浑无恙吹倒琅玕挽不回【江东杭琪】
　　一室萧然谁与同清如独鹤寄樊笼诗成春草池塘上梦绕玉堂云雾中花气每随岚气入书声时与竹声通从容更觉新晴好卧防东林日影红【呉江钟虞】
　　锱头读书如学仙朝不出户夜不眠时闻破风雨急政自澂心对圣贤【尚书汪公】
　　敬亭山色青连天执经刘子最清苦亹亹济道心相传鸡鸣喈喈天欲暮疎櫺萧飒寒声度庭前漂麦总不知屋上卷茆宁复顾人生穷逹那可知玉堂金马自有期青藜还忆夜相访寂寞破风雨时【芝山老樵韩元璧题】敬亭山色读书庵破纸寒尽自堪但怪蛟龙嘶匣底不知风雨暗江南云横黒海秋帆断花落彤楼晓梦酣五色石崩天顶漏须君手脱巨鼇镵　时至正乙巳秋八月十五日防兰雪聘君于铁崖先生小蓬台见示此卷遂为之赋【金盖山人钱岳】
　　幽人读书味真乐坚坐那知风雨恶他年髙步玉堂中还忆破风雨恶【三衢徐汝霖】
　　网户罗蛛丝珑见秋月如何夜来雨随风送萧屑幽疑石溜泉散若瓦鸣雪起舞听晨鸡寒灯淡将灭谁知绮人笙歌曙方歇【西江张附鳯】
　　风雨茅斋倚破夜深明灭照书釭平生苦志能如此何处清贫更有双客况萧条知已晩壮心卓荦为君降金莲送直归青笔力还教鼎可扛【蜀董在】
　　十载江湖梦满空风雨宵虚声易入灯暗手慵挑竹洗千竿翠林喧万鼓潮东南枯渴甚借尔倒天骄【钱塘杨明字复初】
　　若有客兮青云衣佩玉玦兮光陆离爰处兮爰居左琴劒兮右图书客心兮孔廑声吾伊兮夜逹晨轻富贵兮浮云保厥美兮天真山房兮寥落秋清兮气薄天防防兮云漠漠雨萧萧兮风夜作心耿耿兮不寐叹斯时兮落魄滴晓露兮寒纷遑遑兮求索彼薄夫兮贪婪惟声色兮是耽文绣兮膏粱荪何为兮懐惭秋兰兮青青我所思兮古人雪案兮寒檠甘与君兮相亲【檇李江汉字朝宗】蔼蔼烟尘失故庐独循髙志肯懐居江湖古寺曽借榻风雨破时读书凭几细听声淅沥挑灯重顾影萧疎莫言此际凄凉甚自是先生乐有余【吴兴髙闻礼字子仪】客馆不就寐坐久愁易集虚櫺吹夜寒风过雨声入萧萧拂栏楹奔凑势转急云乱架上书空牀漏初湿长歌茒屋诗孤懐竟难拾灯前漫激昂抚掌剑华澁老髀肉复生英雄梦中泣五湖归去来扁舟弄蓑笠【吴兴莫士安字惟恭】忆昔山夜读时西风吹雨湿淋漓篝灯不定门频掩屋漏无端榻屡移白髪梦回仍堕泪绮疏听后尚颦眉此声为寄春楼客莫问杏花开几枝【稽山冯恕】
　　客读书过夜半江上长风将雨来茅屋声和木叶落竹床静对灯花开何人鸡鸣解起舞此际蝶梦付衔杯我欲哦诗慰寥寞蓑笠敲门出緑苔【浚仪赵俶】
　　草带残编荷衣断袂破风雨深深闭江南倦客正思家灯花摇梦来乡里　翠竹檐前碧蕉丛里秋声鬬合愁声碎不教潘髩总成霜也应有泪如铅水【金防奉和子尚踏莎行】
　　雨歇荒鸡呌山空木叶堆玉堂云雾景多向此中来【龙云从字子髙】
　　宋狄武襄有客曰刘易以负气敢言取重名公卿今刘君亦名易又为左辖张公所敬礼古今人姓名有同若是其所处之地又同若是然宋史载刘易事甚详固可攷也今刘君操履亦表表闻其甘贫忍耻殊于人所居之处即书破风雨字揭之蓟丘李先生在师之友也以文章名者也既为记其志复命在缀一言在惟士穷弃里巷时苟其中有所主虽荜门瓮牖弗厌居也藜羮粝糗弗厌食也敝衣緼袍弗厌服也今日之能贫贱即异日之能任富贵也古今善观人者惟于此乎尔刘君于破风雨中阅古人行事其所得深矣奚假在言耶姑书此质之蓟丘先生谨识【蜀董在字彦至】
　　刘君性嗜学孜孜事三余孤灯破下简编自卷舒潇潇风雨来吾伊声自如安贫人所难味道心常愉我闻顔子渊箪瓢陋巷居千载称亚圣声名重璠璵又闻陶渊明所处亦敝庐萧然环堵间左右惟图书吁嗟世之人性乐耳目娱华居美饮食所求安其躯良心日以斵畴能返厥初朂哉刘孝廉圣贤以为徒【檇李沈庭珪字德璋】馆宿风雨恶客情向寥廓破榻悬秋风防寒夜相薄楚客千金博十年吴下逰拥衾正酣寝那识茅檐愁刘君有逺志居图偶相示愿经济心大庇天下士【江右李讷字彦敏】
　　玉堂金马世能知茆屋苍苔孰与期近有刘君更竒絶破风雨正吾伊【南丰丘思齐字叔贤】
　　我昔家住蓬山阳有田五顷八百桑撼风吹籁栋宇閴玉兎旋绕金乌翔有时天遗万银烛坐嘘云霭沾洪荒澄空万里思杳杳髙山一水声琅琅竪儿曼倩称东方偷桃近离仙子傍诙谐不了世间事指我蘧庐名破涓涓穿牖七星海巨潮驾屋钱塘江弹楼大士遽失色算沙童子安能量到今纪载不知【阙】此破矣谁行庄君不见鳷鹊麒麟拥图画阿房灰散骊山下弗如诸葛在南阳髙卧声名压王谢【计筹山人岳偷字季坚】幽人爱月从破其奈萧萧风雨何寒袭书帷秋气重湿侵衣桁夕隂多挑灯防劒闻鸡舞贳酒连床待客过不道有人青内春酲随梦入南柯
　　铜台公子貂裘敝鉄硏磨穿志不迂落落轩寒若此潇潇风雨夜何如梦回灯火清秋际心在羲皇太古初穷逹有时聊用拙壁间知己是图书【广阳雅安知善】一室萧然四壁空客懐况复雨兼风湿沾衣服愁仍重清到肌肤句转工知命肯随时变化甘贫肯为道污隆夜深尚对羲皇易应怪寒灯不耐红【东海何恒】
　　层霄已许快飞腾即欲抛书还不能僧舍更听今夜雨故人谁共十年灯四檐云气迷尘【阙】一隙朝光独冻蝇平陆滔滔叹伊阻冈头行客正凌兢【防稽陈睿】
　　寓馆临苕水清吟破寂寥轩秋淡淡风雨夜潇潇砚沼沾应湿书衣乱【阙】飃晓来佳客至留话且停桡【曲阜孔思吉字宗道】
　　刘郎年少读书处破风雨连朝暮风声掩雨转飕飕雨声不断还如注风声雨声复书声间嘈杂听夜鸣卯金之子多好学应是然藜来坐听
　　洪武癸丑春三月晦日拙庵钱唐陈彦博书于南湖之宗所
　　此卷王云松所藏云松见访持以相示留余书楼两月遂为録一过记三通诗杂体凡三十六首词三阕防一篇凡四十一人皆名翰也辛丑元宵雪晴漫记
　　洪武癸丑春三月晦日拙庵钱塘陈彦博书于南湖之宗所
　　此卷王云松所蔵云松见访持以相示留余书楼两月遂为录一过记三通杂体凡三十六首词三阕跋一篇凡四十一人皆名翰也辛丑元宵雪晴漫记
　　虞相古劔歌
　　宋相虞忠肃公八世孙堪谒予云间草阁自云先丞相有古遗噐四曰瓦琴石磬蜀王砚与此劔也劔长古赤三握具五寸弱握有二棱起欵识可辨者曰千万嵗其镡横寸二状饕餮末甚鋭缦文为水银古中末间黝漆色芒可吹毛星月下出之艳发孚尹廪廪然可寒胆是诚千载物也于是酌堪以酒酒酣为作虞相古劔歌使与古虞公劔同传为家寳云至正二十五年青龙系乙巳王正上日抱遗叟杨维祯在云间草阁书
　　昔闻虞公古劔可以追腾空廻落日千年宗社已丘墟子姓西来传不失江淮都督偾国讐八陵痛骨三千秋采石江头一提出寒芒夜走完顔酋堪兮堪兮传八叶价金不售山西侠牀头寳匣不敢开黄蛇上天走雄雷持谒云间銕龙父洒以延津水拭以赤堇土虹光一道裂蚌胎上指黄星落黄雨呜呼舞鸿门刺鱼肚二竪佞何足数我将假霜锷代天矛西山斫白额二东海斩蛟三头然后裂蚩尤殪罗防大开太阳照九州堪兮堪兮勿失汝劔兮使我徒请尚方斩马之具于朱游
　　至正庚寅十月予游钱唐过四壁山中与青城小樵遇出示予古劒乃其先公相国所遗也予为樵作古劔歌以歌之
　　古劔古劔元非銕亦非干将与莫邪自从混沌铸成来出鞘入鞘何生灭辉天烛地不须磨肃气棱棱凛霜雪是以曾将破敌酋采石江头建勲业海晏尘清歌太平瑶匣藏之在岩穴或时拈出与人看千古万古钦猛烈【野人邓羽】
　　雍公孙子气甚清示我杨颠古剑行劔锋诗律两竒絶秋莲光彩玉庚庚杨颠健笔老纵横是亦銕中之铮铮吐词郁嵂鸣不平凤凰来为盛世鸣一代惟数虞翁生予也学书学劔既老何由而成名【倪瓉】
　　吾友虞胜伯隠居南山读书畊钓不求人识所与游者皆岩穴之士也其先丞相雍国公忠义立朝具在史册所佩古剑以贻子孙代不乏贤而余风遗烈犹未冺也至正乙巳嵗胜伯自山中来命予赋此劔为虞相古剑歌与胜伯歌以发其所蕴云
　　虞山人何入城访我衡门下要作古剑行云是雍公所遗之古剑采石江头大破完顔兵匣藏累世不敢动忽然光怪夜夜蛟龙鸣凭轩防鞘自起舞皎如月下秋霜明横磨泰山石直斩东海鲸何不献书见天子快意一扫风尘清吁嗟此剑亦神物又于堪也同垂万古名雍国丞相虞公古剑一具今藏其孙胜伯家毘陵倪元镇匡庐陈惟寅既作歌诗咏之且要予同赋焉
　　雍公古剑射日星铁冶铸出秋霜硎寒光耿耿试一扫魑魅罔象都逃形匣藏锈澁不敢动龟鳞虎文惊且竦阅歴星霜三百年社稷山河自兹重雍公磊磈云梦胸白虹紫电符采同有时呼酒醉踏月浩歌起舞多英风采石江头决长计一战突营谁可比材官勇将号如云每视竒功独怀愧剑锋犹渍佞血鲜神物不随陵谷迁只愁雷电破屋壁化作苍龙飞上天【秦约】
　　余弱冠即识虞翁者曾见此古剑并剑歌一册以其家故物不敢得后竟流落他所时复得之剑亦尚存其处庚子嵗也明年为辛丑夏书
　　虞邵庵小像
　　昔梓潼虞使君有隂德其殁也其子雍公哭之公辄苏止雍公哭以为人死而得为佛乐莫大焉乃更哭之耶后从吏入防乃知使君死为更生佛今青城公集中有所谓更生佛祠前瑞竹生是也雍公既相孝庙其府第在呉下公诸孙有名堪字克用者犹能读书绩学世其家克用于青城公为再从诸孙从江西画史得公小像装缉之俾人题咏于卷后青城公既以文章师表当世题咏之者岂易易着语若克用于公为子姓表章其家世则不得不然
　　紫芝眉宇鳯麟姿自是文章百世师何必凌烟画冠剑云礽翼翼奉烝祠【遂昌郑元祐】
　　松栢萧萧墓上秋衣冠犹识旧风流雄深典雅文章在酷似唐人柳柳州【淮南潘纯】
　　复见玉堂真学士眉山草木必重枯古心古道文章古试问丹青画得无【壶中陆行直】
　　头戴玉冠擕竹杖厐眉丹颊白髯须久知后梦非前梦方信今吾即故吾已约耆英开洛社更寻归路问成都堂堂一代文章伯千载还应再有无【赵郡苏大年】
　　雍虞公文序
　　斯文与造化功用相弥纶国家气象相表里故文人生于世有数文章用于世有时斯言若夸理实然也皇元混一之初金宋旧儒布列馆阁然其文气髙者崛强下者委靡时见旧习承平日久四方俊彦萃于京师笙镛相宣风雅迭倡治世之音日益以盛矣于时雍虞公方回翔胄监容台间吾防有识之士见其著作法度谨严辞指精覈即以他日斯文之任归之至治天厯公仕显融文亦优裕一时宗庙朝廷之典册公卿大夫之碑版咸出公手粹然自成一家之言山林之人缝掖之士得其赠言如获拱璧公之临文随事酧酢造次天成初无一毫尚人之心亦无拘拘然步趋古人之意机巧自无境趣自生左右逢原各识其职故自其外观之如深山穷林葱蒨蓊郁莫测根柢钜野大泽汪洋淡泊不为波涛试入其中则日月之精凝结嵗久皆成金珠龙虎之气变化时至即为风云孰能穷其妙也哉太史夏台刘君伯温蚤岁鼓箧从公成均及为江右肃政使者近公寓邑乃裒公之文将传诸梓书来京师属为序言惟李汉于昌黎子瞻于庐陵皆能知而能言者走岂为前人役乎第于公有世契生平敬慕公之文以附着姓名为幸又髙刘君政事之暇敦笃风谊如是遂不敢辞而为之序至正六年二月翰林学士承防荣禄大夫知制诰兼修国史欧阳序
　　顿首再拜伯温监司相公仁契去岁数四附书宪府严未审一一逹几下否春和逺惟履候胜常殊慰瞻遡书来知刻虞先生文足见髙谊作序当求名笔乃称雅意谆切不敢力辞因便輙脱稿去刻成千万见惠一本为感贱迹遂丐闲之请乡里距贵治稍近专容修简牍之敬春中惟顺序善葆不具备辱契欧阳顿首再拜二月十一日谨空
　　此手迹二纸予得于虞氏久矣李内翰爱而持去余不吝也
　　虞先生诗序
　　自昔文章家著述之盛其集有内外前后续别之分盖由其体制有同异嵗月有蚤莫故其编纂彚次之法各有所存然其文之可传者片言半简皆不得而弃置又复有所谓拾遗者焉国朝一代文章家莫盛于阁学蜀郡虞公公之诗文曰道园学古録者其类目皆公手所编定天下学者既以家传而户诵之矣然其散逸遗落者犹不可胜计也其从孙堪乃为博加讨访积累之久得古律诗七百三十七篇而呉郡金君伯祥为锓诸梓是编之传其殆所谓拾遗者乎予尝获执笔从公之后而窃诵公之诗以为国朝之宗工硕士后先其于诗尤长者如公及临江范公盖不可一二数也学者读乎是编则知其残膏賸馥所以沾丐后人者多矣今公已不可复作予是以三复是编而为之永嘅也抑公平生所为文无虑万余篇今道园録中所载不翅十之三四而已然则并加讨访而使之尽传焉岂非堪之志而予之所深望者乎是故昌黎之集成于门人河东之集托于朋友惟庐陵欧阳公之集其嗣人能致其力焉若堪之汲汲于此其亦可谓无愧于欧阳氏矣堪字克用好学有文能世其家而公之行能官代已具于欧阳内翰所为碑铭兹不着至正十五年正月十五日金华黄溍序
　　豆腐三德賛
　　虞先生以老病请告还临川山中故人父老宾客隣曲及族人昆弟子孙咸喜其归也鸡豚之馈狎至不敢不为之尽观而齿豁目昏又性不喜杀生食饮之际未皆如其意山中人有鬻豆腐以进者欣然乐之盖盘飡至前目昏不能有所择选随梜所获粗精骨肉不能辨也而豆腐盈豆如一随取皆佳一德也齿豁每食肉輙填齿隙非极潄剔不能去濡干皆费咀啮可取饱无是苦二德也柔洁澹润无杀生之恶三德也吾乡仁夀在万山中地髙不宜稲而宜豆乡中人食豆盖多于粟成都人常呼吾邑为食豆人而乡语谓豆腐为来其云怀故乡风物之美縁老年食物之便作豆腐三德賛賛曰掇山腴潄仙浆软于云洁于霜舌生肥齿不伤君子食之夀而康肘后服玉旧有方传之天下匪私吾乡元统元年十月十九日横舟中书
　　此手迹今在昆山虞翁家并前小像賛语同作一卷
　　赠昙霄
　　诗
　　我闻炎宋及近代虞门簮绂纷如云外舅苍梧府君者上继秘监传斯文一女适我有贤德兄弟玉立皆兰芬自从外舅没官所归隔山川鱼雁阻兵尘浩浩各天涯梦寐中间时或覩老壮死生那得知子孙有无安可期谁料内兄仲氏子一朝谒我来京师入门面目恍莫识头已祝发衣纯缁细言六岁武昌别别来廿九年华移阖家骨肉既凋防丹阳芤土相向每嗟流落真可怜石瀬何时得归葬艰危几脱虎狼口幸得为僧在林薮止存一兄作秦赘叔氏之子临安有二人形影相惸惸出家踪迹如云萍我闻姑丈歴清要岂知姑已归幽防须臾言罢泪双堕【阙】痛【阙】风生四坐使我闻之倍感伤感伤之后喜无奈桑田沧海自古然世家子孙能几贤当时不填沟壑里必作丐者闾阎边或为奴甘棰辱及遭俘虏罹刑戮孰若尔心不为非落在空门逺尘俗乃知祖宗积者深善庆源源报何速爱尔好文能作诗骊珠紫贝光陆离虞门文业久陵替尔不承嗣当归谁答云十九从佛教年今卅余亦修蹈茹荤饮酒皆不为慈航彼岸终须到临安一兄犹少年有妻有子宗祀传愿庐丹阳坟冡前以永孝思终残年斯言慰我如醇酎夜谈青烛过子丑明日辞我飞锡去愧乏嚢金表亲厚老懐惆望秋雨晴为尔折断石城柳七十翁詹同书于翰林
　　序
　　呉兴道场寺主藏霄上人来京师谒翰林学士承防詹公于寓宅询其所自则公夫人虞氏仲兄奎之子外舅梧州府君之孙也于是不见者凢二十有九年而夫人之防亦二年矣上人诣几筵哭奠吊慰如礼与公道契濶叙艰危悲恸嘅叹有不能喻之于言者盖追忆初别时上人甫六岁公年当强仕才名方盛不数载而四方鼎沸风尘满目音问暌隔不知存亡何似及皇上龙飞江左平羣雄而一海宇制礼作乐登崇俊良公以文学被顾问任天官而持铨衡长词垣而知制诰康寕夀考咏歌太平虞夫人犹及目覩公之荣遇足以慰畴昔艰危之怀而上人游乎方外得以保全性命复相见于今日岂非可喜而又可感者耶上人留京逾月乃请于公曰我虞氏世家防稽自唐永兴文懿公陪葬昭陵遂为雍人传十一世有守仁夀郡者因家焉遂为蜀人又八世为宋丞相雍国忠肃公公之季子大理寺丞卒葬余杭之石瀬镇至我曾祖为王融令宋亡不降遂死之时祖考梧州府君方七嵗隶育于官及曾叔祖仕元为秘书少监无子因请于朝以府君为嗣后廕官初授光化主簿歴管城丹阳德安尹调湖广等处茶提举陞朝列大夫同知梧州路总管府事卒于官谋归葬石瀬未果仍殡于丹阳县南之清水潭墓今久阙展省是行也愿归结茅庵于葬侧朝夕居其间以尽孝思公不忘亲戚之好尚有以教之公乃以其事语赵壎曰我外舅与故奎章学士邵庵先生雍郡文靖公宗系同出于雍国忠肃公子尝游文靖公之门有师友之契霄上人之行不可无文字以赞美其孝慕之诚也噫壎于先生为门人于公为属官又何敢以固陋辞窃尝观于前代世家其以立德立功立言着于当世千载不朽者代有其人然由唐宋及元家谱相承以勲业文章照映史册七百余年逺而足徴未有若虞氏三公同出于一门者也今逢创业维新之治其子孙虽未有显者然国家政教方隆安知无力学自修以待用者而上人托迹空门怀其世泽切切以祖宗坟墓为念是其孝思无斁过于庸俗人逺矣吾辈称扬而乐道之岂不足以为士大夫之劝乎谨以此言复于公退而次第书之以为赠大理公讳杭孙宋阜陵所赐名也秘监公讳应隆在元尝修大一统志今其画板本犹存梧州府君讳字舜臣上人旧名容德以丁酉年入乌程何山禅寺礼南洲藻公为师法名昙霄字具瞻虽学佛而通儒书大义盖其家学云洪武七年嵗在甲寅秋七月甲午朔翰林国史院编修官清江赵壎序
　　上人昙霄者宋丞相虞忠肃公彬甫之遗裔也其姑归今阁老詹先生同文而上人因与先生有连一旦来谒将还庐墓于丹阳先生请赵翰林伯友为序且令予题其左方西方圣人之教一则曰孝二则曰孝故升忉利天为母説法而所演大报恩经亦孳孳弗倦桑门每取之以为准的或者谓其絶弃亲属不亦过乎有若上人通儒书而又善诗念家世之非昔祖宗坟冢逺在一方凄然有白杨悲风之感缚茅而庐诸墓岂非有合西方之教哉虽然此固足为孝也西方以法嗣续为至要与吾儒甚不异上人能庐墓矣独不念虞氏之嗣乎若能幡然改辙归继宗祧之重其孝不尤大哉在家出家同一法门居尘而不染尘浮屠氏之教也初何伤乎此惟逹人大观无所系吝上人尚勉之焉若夫家世之盛赵翰林序之详矣予复何言史官宋濓
　　此卷旧曾观于虞氏今闻在陈玉汝家
　　游汾湖
　　记
　　至正十年三月十有六日呉江顾君逊既招客游东林明日复命钓雪舫载声妓酒具游汾湖客凡七人会稽杨维祯甫里陆宣大梁程翼金陵孙焕青云王佐呉郡陆恒汝南殷奎妓二人珠氏金粟氏朝出自武陵溪过五子滩二里许北望见鹊巢乔树颠杏桃花与水杨柳绯翠相间长竿斾出绯翠顶主人云西顾村也又五里所见修篁乔木蔽亏亭台于岩洞之上遂觧舟维来秀桥不问主迳诣亭所亭曰翠岩主人为陆君继善出肃客憇乐潜丈室设茗饮谈乐潜诗有向夕羣动息时闻落叶声之句予喜而咏之复引客至嘉树亭堂观先君手植百岁棠饮堂上出銕笛一枝云江南后唐物也有刻字云七防明列星一枝横寒玉予为作清江引一弄声劲亮甚笛阕陆君恒揳予三弦琴顾君逊亦自起弹十四弦命珠帘氏与孙君焕交作十六魔舞饮彻妓蹋歌引客长隄上度来秀桥至南陆庵班荆坐大堤上珠帘氏用白莲瓣令行杯酌主客舟中鼓吹交作两岸女妇驰逐而观者繦履不絶觧缆出汪泾五里而至汾湖东西袤十八里南如之湖分一半一属嘉禾一属姑苏故名汾湖舟经龙王庙酹酒龙王借顺风果应锦防一开即抵柳溪过吉祥寺游鲍氏池亭亭有枯松数十章竒石数十【阙】亭已废环翠池及石屋洞尚无恙寺客徐柳边出陪客谈兴废事云池亭为前朝鲍节制旧墅也今子孙无噍类唯遗八十老媪不能主乞入寺云登舟出柳溪过登瀛桥十里所北至芦墟为廵官寨寨官李某邀客啜茗徐步过泗州桥月已在青松顶一丈矣遂步月色归苍雪所用主人顾君逊武陵溪上花如锦之句分韵赋诗夫水国之游众矣得名者防夷子后唯陶水仙儋州秃翁耳鸱夷先防去国并挟西家【阙】去智矣而客则未闻秃翁赤壁之乐客有吹洞箫者清矣而妓尚无闻水仙与宾客声妓俱载【阙】　　孟之流酒徒耳而觞咏之乐又未闻也歌咏而至声妓之娯又无流连之行今汾湖之游是已其可不有纪述以为后人之慕乎于是乎书俾主人刻诸苍雪轩上坐客各系于后
　　时期而不至者茅山张君雨【阙】　　　　也銕笛道人杨维祯志
　　武陵溪上花如锦花气熏人如酒浓箫声时倚镆铘銕云影忽落玻瓈钟小娃传令覆莲掌游子掀篷招玉容汾湖归来夜何晚明月还挂青螺峰【顾逊】
　　荡舟武陵溪朝出伍子浦还过西陆家仙童启岩户棠树大十围桃花粲欲语遗我古銕枝色比修月斧为作古江调江鸟凌乱舞携之谒龙君湖水吹暮雨晓饮花石冈亭台已无主瀛桥步月归竹枝和铜鼔宦者艰薄氷粉色已黄土道人早归来脱冠挂神武【銕笛得武字】春风画棹锦防乗鲍陆池台次第登翡翠花枝人似玉蒲萄银瓮酒如渑泗州寺里看题竹伍子滩头听采菱歌扇斜摇波縠细舞衫轻着唾茸凝七星銕管金为防万斛珠琴寳作层臂脱珠韝明越白燕冲乌帽湿吴绫雄诗夺锦欺三谢侠气凌云比五陵醉卧氍毹惊露下芙蓉月浸碧壶氷【陆恒得陵字】
　　翠岩亭上问棠梨主客同舟过栁溪花下停歌聼鹦鹉竹间把酒引玻瓈绯照眼元无頼石洞闗云路转迷金粟弹筝银甲冷珠帘度曲翠眉低银防卷浪风生席罗袜生尘草被堤屡舞不妨飞野马醉归遮莫报邻鸡梵王宫殿空尘迹鲍氏池亭忆故栖铁笛一声山月白竹枝唱过泗桥西【陆宣得溪字】
　　楼船载酒西湖上万顷玻瓈緑新涨玉箫檀板馆娃歌铜鼔云璈仙乐唱凉蜜金盘荔子浆紫驼银瓮蒲萄酿桃心大舞天魔宫分班小摆花神仗人坐盘陀古翠岩鹤立海棠青锦障醉挥玉麈夺诗魁气叹銕龙驱海将三五朱扉流水香十二栏杆花气王归来凉月白纷纷涌出银涛三万丈【程翼得上字】
　　青帘画舫载呉娃防防行云十里赊湖光逺帯耶溪水春色好在桃源家十幅蒲防风正健一声銕笛月初斜玉壶香醪兴未尽更醉海棠嘉树花【王佐得花字】今朝好天气天朗隂云舒湖中朱雀航花下碧油车题诗过子建鸣琴续相如四美古难具余驩重踌躇【孙焕得如字】
　　平湖天镜落波涛殷寒枕鸢飞下跕跕龙眠惊淰淰道人吹銕龙百窍声尽噤柳溪千花明粲若天马锦交朋类抟沙美防犹拾沈主人敬爱客十日相泥饮嗟予一介防好古亦天禀作诗续貂末芳评頼题品【殷奎得锦字】
　　云林小幅【上有云林子印】
　　诗
　　山郭幽居政向阳乔林古木鬰苍苍剡藤百幅谁能置为扫虬枝蔽日长【荆蛮民】
　　云林雨过踏春阳涧水溅溅老树苍不是砚防云作阵踈篁空自拂檐长【尚左生次韵】
　　丘崇崇兮下有流水树森森兮匪栎伊梓彼栎孶兮且夀梓弃为薪兮于材何有造化孔仁兮将谁归咎【韦羌山人陈基】
　　千年石上苔痕裂落日溪囬树影深我亦江南樵隠者人间何处有云林【胡寜】
　　十年不鼔江湖楫木叶萧萧髩影秋忽忆满川风雨夕云林岸口独维舟【陆继善】
　　偶因涤砚写从容防染那能似画工千载风流谁可拟令人猛忆米南宫【甬东顾盟】
　　荆溪图【陈惟乆画】
　　诗
　　荆南山水昔曾游离墨铜官岚翠浮任氏亭台好垂钓张公洞口不容舟緑萝摇雨花飞急白鸟冲烟浪未休今日披图一惆怅王君【阙】处忆风流【句呉周砥】
　　荆溪溪上首重廽岂忆人间化刼灰只有斩蛟桥下水可曾写入画图来【遂昌郑元祜】
　　好山都在太湖西满路风烟棘刺迷华屋燕飞今在否市桥官柳不胜题【虞堪】
　　斩蛟桥下王枢府髙榭连云第一家欲向新图何处问客窓风雨对梨花【张监】
　　太湖西畔树离离故国溪山入梦思辽鹤未归人世换嵗时谁祭斩蛟祠【呉兴王】
　　王家宅子荆溪上囬首风埃一惘然怕説当年行乐事卧游图里见山川【陆大本】
　　邵家楼子百花明袁令祠堂一水平俯仰经行春梦破披图能不重闗情【张经】
　　环庆遗家三百年书林喜得子孙传惟余图画仍依旧一壑风烟思惘然【王光大】
　　荆南山水照清辉客里时时梦见之风尘澒洞归未得每展新图慰我思【陈植】
　　人家緑树绕孤城溪上风波落日明三害祠存人已去只今豺虎却纵横【张田】
　　杀虎祠前云尚黑斩蛟桥下水犹腥十年湖海为羇旅夜夜相思入枕屏【荆南樵人】
　　记
　　东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今歴歴可考见盖荆溪山水之胜善权离墨铜官诸山冈陇之起伏云霞之吞吐具区滙于其左苕霅引于其前凢仙佛之所宫高人逸流之所宅殆不可以计数也觉轩王先生韫真潜德于其间修天爵以恒贵去人欲以求仁垂子若孙皆循循雅饬弗违先生志也其曾孙允同静而有智简而能文与予为姻契故予知其义方之训有自来矣河之始达也才滥觞焉楩楠松栢千尺之材出于萌蘖之微由其源逺而本深耳允同命予友陈君惟允绘为荆溪图以示不忘乡都之意他日指图而叹曰某树也吾祖之所封植也某丘也吾父之所游登也宁无惕然有感于中乎若允同一举足话言而不敢忘其祖若父者非教之有素而能然哉吾固曰其中多隠君子既乐善于一世又能使其将来之未艾盖亦山川之钟秀粹美而致然乎嵗己亥五月十三日东海生倪瓉漫书
　　髙士图题防
　　袁安字邵公汝南汝阳人严重有威见敬于州里时大雪洛阳令自出案行见人家皆除雪有乞食者至安门无有行路谓安已死令人除雪入户见安僵卧问何以不出安曰大雪人皆饿不宜干人令以为贤举安孝亷也大德癸卯二月念五日姑苏寓舎制孟頫
　　袁氏自司徒安后世为上公猗欤盛哉斯其积德累行有以致也而传者又以得葬地之故岂其然乎予兄为通甫作卧雪图特写先曾之清髙以贻其子孙而传无穷也通甫宜保之后一年二月廿五日吴兴赵孟吁识【子俊】
　　雪气侵人卧欲僵苦劳明府到藜牀主賔问答皆情话何用闲名入荐章【楚龚开】
　　大雪塞门袁公髙卧不出不宜干人之语非直一时髙致而已想其面目严冷意气凛烈与雪同其孤髙此岂肯为汝南郡从事持私书致邑令者哉宜其痛遭峻拒也观大节者于细事他日争楚狱于人主盛怒之时折窦宪于朋党怙权之日毅然不少屈真可畏而仰也【陵阳牟巘】
　　袁氏四世五公迹其贵富烜赫岂浅尠哉千载之下使人彷佛图写思见其人者乃在卧雪时耳【姚式书】余为通甫作此图正以通甫好修之士使之景慕其髙节耳然余自谓颇尽其能事此难与不知者道也明年四月七日重题【子昂】
　　闾巷风雪中僵卧何限洛阳令政为一士来尔乃其所辟举类如此而史失令名亦可惜旧图雪中有芭蕉叶子昂更画之凛凛通甫【阙　谷阳龚璛题】
　　僵卧空斋尽耐寒门前行路雪漫漫投炎附热非吾事一任人将冷眼看
　　门巷萧条雪已深空斋居【阙】泥重衾就令僵死亦闲事可见世间君子心【聊城周驰】
　　隂风响枯梢冻雪埋老屋深径断行踪除道乏僮仆闭门事髙枕政尔清寐熟谁与排户入停马驻车轴闻知是令君冷语无欵曲卿去我欲眠母烦贲空谷升车首重回愿饷不敢凟移书举孝亷庻以激颓俗后来立朝端谔谔争楚狱方其髙卧时何意万钟禄令君非素交此举真具目范史良包羞姓名忘纪録邵公有裔孙眉宇清可掬苕仙赠此图笔驶髙自足老气近古作冷光淡朝旭当以净眼观那许污手触平生氷雪心居玩亦三沐【嘉兴蔡景传】
　　此图天真烂漫无一豪笔墨畦径寒气凛凛逼人疑此身与令相后先于邵公门术也孔子曰人有不为也而后可以有为公为汉名臣立于朝自天子至大臣皆倚頼之方僵卧时盖有所不为耳【东莱吕克勤】
　　在昔洛阳雪深丈余士也髙卧来令尹车今年呉淞雪复何如积素一色鸥鹭有无之子江皋修亭是居有琴有书有酒有鱼赏静独眺聊以自娯挹兹清风廪廪起予此景此图再卷再舒【通川钱重鼎】
　　洛阳雪深冻阑干髙士僵卧饥袁安贫束腹一榻寒不忍持鉢隣里干令君晓鞭望门看贤哉此公此操难谁能为口须片肝五公四世清节完呉兴松雪峻笔端束缣粉白浩漫漫俨若古意幅面摊好事把玩应长叹人间饱饭炊邯郸功名囬首作霏残何如小忍聊盘桓门前嵩少青防岏
　　唐人得髙士袁安卧雪图宋真宗出诸内府以饯相国丁谓之守升州其被召也留之赏心亭而去后有馋太守者窃而易之莫知流落何许尤物之可嗟惜如此松雪作此幅极有思致非能烹陶家冻茗者安能味之此可与识者道【海粟】
　　天下岂遽有饿死之士哉士纵不饿死亦死况饿不死耶不宜干人岂特雪中但干人则媿且死矣邵公之所以致洛令来者政在平日不在雪中也子昂以通甫好修为画闭门卧雪时事通甫没后数年其子仲长持以示仆时秋暑犹炽展卷寒气袭人体粟呜呼好修如通甫者何可多得其子种学绩文有操尚克世其家此卷笔意超诣不减古人子昂亦自谓尽其能事仲长宜善藏之【郭麟孙】
　　东郭先生履下穿更图卧雪咏袁安就令饿死亦细事门外春泥何日干【璛再题】
　　吾十数年前作此图今日观之便如一梦通甫没又已七八年【阙】使人怅然耳【子昂】
　　门外雪深泥没膝幽人怀抱自春风可怜令尹无髙致乗兴何须见此公【文原】
　　向吾友姚子敬持是图索题回首十六年通甫子敬皆为古人展卷为之叹息【子俊】
　　晓看嵩少玉嶙峋枉驾应怜处士贫令尹若能为保障长衾尽覆洛阳人【墙东老叟陆文圭】
　　巷深雪没胫髙卧不知寒谁计千载下流传入画看【黄山老樵】
　　僵卧雪塞户汝南袁邵公冠盖洛阳令扫雪见髙风冷灶不生烟虚甑久尘防投谒非吾事舎君其谁从【东海倪瓉】雪中闭戸将何所求令之造之固无加损于公亦无加损于令也而遂相传以为美事时之可尚耳又惜令亡名亦不烦惜也使公与令闻予言当相顾一笑既画之八十四年淡如王行题于翠岩而下十有六人之后此卷于袁氏屡见之今归陈孟敷矣
　　右东汉袁司徒卧雪图故元赵文敏公之笔勾呉陈孟敷所藏也文敏公于此卷凢三题识而继之者有若前代遗老陵阳牟先生两龚先生暨聊城周公巴西邓公皆儒林五璧去今才半百年咸修文地下不复可见矣昔之君子一时登览游咏之适其遗迹之所存往往传以不朽若司徒卧雪事亦无足深论至于图而传之者岂不以其人哉盖其立朝之大节忠谠弗阿而羣憸詟服海内仰其清德与汉祚相为终始所以后世图而传之者良以此也苟其人之大节无足称者则闭门髙卧不宜干人之语曾何足深论哉兹图乃文敏公为嘉春作而嘉春物故已久而今为孟敷所得东海倪云林介休王澹如漫题于后尚其寳蓄之洪武二十三年十月廿有三日河南后学髙逊志书于姑苏之山塘
　　公尝冬时负日阳称快哉大雪中不干人饥寒不以累其心是亦一快哉也公之固所守向火乞儿趋走无寒暑诚何物耶子邵子诗半夜风寒当门独立公真其人矣洛阳令荐之有识者乎令以民苦雪亲廵问之牧民君子矣醉醸饱鲜其下毙至于冻饿之乡氷雪之伤恬不思问及又诚何物耶赵松雪冩公卧雪使后世若目覩其事为士子观之能不思固守可仆仆以干人乎居民上者观之能不思贤者有饥饿于吾土地乎陈某爱此巻而购藏之不与他卷同是其重名笔而仰髙风思固守而凛凛于其躬某其有之乎【长乐王濵】
　　此卷今为南京金元玉所藏甲辰正月廿八日雪晴元玉邀予登楼观此复出纸俾録归元玉盖知予之所好也【性甫志】
　　水村图
　　大德六年十一月望日为钱德钧作【子昂】
　　后一月德钧持此图见示则已装成轴矣一时信手涂抹乃过辱珍重如此极令人慙媿【子昂题】
　　诗
　　向来寓意思卜居住处只今成画图胸中本自渺江海主人相凂写分湖【邓椿】
　　鸥鸟难渝旧约湖山不改清秋人自与波上下我其卒嵗优游　题前诗竟后得六言一首并书其后【觉非叟邓椿】村南村北树蒙蒙秋水清涵野色空道外俗尘飞不到似移家住画图中【梅塘呉延夀】
　　踈柳平芜落雁飞断桥斜日钓船归江天万顷秋如画一笑人间醉墨非【顾天祥】
　　屋后青山门外溪踈踈芦苇钓渔矶地縁清絶人堪爱长是三春鴈不归【男资深原义】
　　当年图画知何处如今身向沧洲住吾亦爱吾庐芸窓防卷书　青山天际小目送飞鸿杳试问钓鱼船芦花浅水邉　菩萨蛮【学子陆祖允】
　　青山横陈水萦浦饥鸿髙超渔设中有幽人坐环堵晚风吹断芦花舞【林宏】
　　桑梓未能忘楚甸吾书久已寄吴门悠悠江海风烟隔知是夕阳何处村【于文传】
　　坐窓不遨呻蠧竹兀兀那知髀生肉眼明见此水邉村浣我胸中尘百斛荒山寂歴苍烟斜惊风防防鸣蒹葭平沙暮寒羣雁起垂杨掩映幽人家风流王孙摩诘手妙处端如神所授等闲缀皆精姸怪底秋光生户牖我家本住淞江濵怳然一见融心神他年卜筑遂君志留取青山容散人【松陵叶齐贤】
　　防
　　息齐居士旧尝为德钧作水村图【阙】题云问君何许水邉村亦有扁舟乗兴人无限好山茆屋外他年倘许我为隣【阙】既还吴兴复来见子昂此图意象融防令人应接不暇又何暇诗非德钧讵能领防耶【姚式书于姑苏寓馆】牛马百川独渚乌鸢羣木西村天地四方黄鹄先生秋雨柴门
　　忽有沧浪鸣笛飞鸿黄叶云深想望美人秋水卷帘隠几何心【呉郡陆桂】
　　记
　　予游淮水来呉防客于季道陆翰林之宇下近十年知其别墅在淞江之南分湖之东欲往来未能每思寛闲寂寞之滨得与鲈乡蟹舎隣接庻城市委巷偪仄之懐有所托以纾焉季道悉予志为卜筑于其别墅之傍至则聚书其中以自怡悦屋前流水清澈鉴毛髪居人数汲以饮时有鸥鸟舞而下若相忘于江湖可取以玩也异时子昂赵集贤为作水村图林樾防乎茆屋略彴横乎荒湾秋风鸿雁夕阳网罟短棹延縁苇间不闻拏音掇其意趣图写于大德壬寅迄延祐甲寅十有四年景物处所宛然不异于今所居事固有不相期而相符若是然者季道泛舟徃来吾庐手丛书一编笔床茶灶之风流故在明月之夜共载以游抚清絶之区得咏歌之趣或能追皮陆清事可乎噫予老矣方将卷书学钓容与于烟波之上而为之歌曰舟摇摇兮风嫋嫋兮波鳞鳞兮鸥翩翩兮扣舷渔歌兮孰知其他兮歌已遂书为水村隐居记延祐乙卯季夏望日【通川钱重鼎】
　　诗
　　四野漫漫水接天孤村林木似凝烟莫言此地无车马自是髙人逺市廛【扎拉伊埒特】
　　蒹葭苍苍白露为霜所谓伊人在水一方溯洄从之道阻且长溯游从之宛在水中央　蒹葭凄凄白露未晞所谓伊人在水之湄溯洄从之道阻且跻溯游从之宛在水中坻　蒹葭采采白露未巳所谓伊人在水之涘溯洄从之道阻且右溯游从之宛在水中沚
　　是诗三章赋蒹葭于露已霜想伊人于水一方欲往从之道阻长尝三复之紫阳夫子以为不知其何所指偶阅水村图其景物萧瑟烟波浩荡有人乗扁舟往来其间此图此意殆与此诗若相符者故书于其后云延祐己未九月望日学子陆祖宣
　　赋
　　孤村何所厥土若浮宛然虚舟渺乎中流秋云兮漠漠流水兮悠悠老雁兮肃肃折苇兮飕飕尔其罛罩悬乎夕阳茅屋枕乎湾碕略彴通乎往来林薄郁乎蔽亏睇幽境兮寥閴隔凢尘兮喧卑我之怀矣一苇杭之忘钩意钓与物委蛇鄙詹父兮施芒针哂任公兮垂巨缁固匪钓湿兮疑虾蛭盖将劈水兮看蛟螭沧浪兮舒啸涟漪兮赋诗苍茫兮独立逸豫兮无期亦有冈峦峙兮嵳峩薜荔深兮婆娑缥缈兮云霞暎带兮烟波真兮渔蓑防舆兮山阿思夫人兮奈何悲予生兮蹉跎孰若求吾性兮自得胜外景兮实多任动静兮有获希仁智兮靡他庶几适此性之天兮惘然忘其为画图也大德七年六月一日束从大书
　　诗
　　钱子守道殊自适某水某丘藏袖中有时对客且舒卷坐我絶境烟波空参差老雁忽飞起防风欲拂芦苇丛湾碕寂寥悬网罟夕阳隐约归渔翁逺山近山云漠漠前村后村水重重适从何来荡两桨【阙】崖浦溆遥相通深林蔽亏八九家竹篱茅户既不同青天白日机事息乐此畊饮得古风谁言见画独幻影我欲振衣即往从因思辋川着摩诘复想嵩山栖卢鸿只今好事空见画山川缅邈凄遗踪【从大】
　　暧暧水邉村萧条絶尘滓钱君智者徒而能后乐此平生丘壑情所尚政在是问谁为此图吾兄固能尔【赵孟吁题字子俊】
　　幽人心地本翛然此境相谙七十年茅屋数椽依约外云山一抹有无邉眼前生意今林屋笔底秋风古辋川胜景有余描不尽归鸿几防落寒烟【聚山黄肖翁】空林有影连山逺流水无声带雁寒自是渔樵真乐处不知图画与谁看【东南仲】
　　长爱秦郎絶妙词荒寒暗合辋川诗斜阳万防寒雅处流水孤村又一竒【罗志仁】
　　山色浓还淡孤村水绕之俗尘飞不到野老住偏宜碕岸疎疎柳茅檐短短篱小舟欹侧过便是少陵诗【陵阳牟巘】茅舎竹篱山掩映蒹葭杨柳水萦纡渔人定指扁舟路歌客应寻隠者徒【汉东孟淳】
　　呉中水为乡人与鳬鹥处【阙】　　　年黄梅少时雨农不田畴占洲渚乡风用鉏不用犁筑塍踏车儿女妻农家辛苦亦复乐髙低两宜【阙】　角自爱茅檐暖莫厌社酒浊【阙】　赛神卜东作饭牛何必歌短褐尚可着十年种树树满村明年养蚕蚕百箔延祐丙辰偶赋此十月七日访湖天学士遂到水村先生寓居烟水苍茫间适与所咏相似俾书【龚璛】
　　寒烟漠漠鎻荒村日暮防归浦溆昏防防秋风鸣老树涓涓流水绕柴门平沙雁起声如断岸罾悬影若翻要问先生得真趣玩图嘿会复何言【真定王钧】
　　词
　　翰林妙写溪村趣荷屋知何处溪翁想像住溪湾一笑如今家在画图间　西风门掩芦花溆聊与渔家伍人间不信有张翰剪取呉淞空向卷中看【右调虞美人】延祐丁巳中秋日德钧擕此卷俾赋小词为题【汤弥昌】
　　依緑轩
　　记
　　季道为甫里贤子孙余久客其门束书相随于分湖于其第宅东偏池上架屋亢爽扁曰依緑俾二三子于焉澄怀涤意咏诗读书暇日倚阑俯瞰鱼行镜中无遯形天寒水落石崭然离列其涯可坐而钓其流清澈滉瀁非断港絶潢居然有濠濮之想予尝独立苍茫欲穷水脉之所自来苐见短篷拂芦苇丛往来烟波之上若鳬鹥然悠悠乎不知其所之中秋雨歇夕阳依依季道谓予曰此距分湖数里子能共载以游否遂呼轻舟泛中流云破月出水月上下辉烛照澈肝胆徘徊者久之东望檇李渺然有无间分湖水之半舒舒焉西南向趋第宅之旁不为湖所吞而资其所润故其积停者得以为沼为沚演迤于阑槛之下而不去岐而东西以逝者其为泽抑为川乎所谓观水有术必观其澜者非耶二三子睇流动而得其固有之智咏沦漪而得其自然之文因盈科而进悟成章而达未必不为藏修游息之一助岂特某水某丘童子钓游云乎哉余老学薄不工于文然纪其胜为季道言之曰子之言不虚其书为记延祐二年正月望日通川钱重鼎记
　　词
　　杨柳丝丝两岸风前村溪路逺小桥通人家依约水西东舟一叶移过荻花丛清景逈涵空好山青未了莫云重是谁惊起几征鸿天然去却在画图中【小重山　合肥束从周】
　　诗
　　平生鸥鹭盟结此茅一把江湖散人传着我无不可【芳浦曹浚】
　　青山横陈流水如玉萧瑟寒芦扶踈云木匪畊伊渔熈然自足睠兹幽尚于谁之屋有隠君子好古眈书扁舟何人载酒来与岂无知者爰作是图辋川之胜千载与俱【孙桂】
　　每怜北苑风流逺笔底精神此日同春水孤村无限意题诗输与杜陵翁【呉郡钱良右】
　　鴈行低拂水光寒茅屋遥怜野趣寛自是一经摩诘手披图真作辋川看【东淮俞日华】
　　几叠山连松竹一行鴈起汀沙看他水村茅屋谁问处士谁家【从虎题】
　　古木萧踈蔽草庐好山重叠水萦纡先生自得渔樵趣无限秋光入画图【建安黄介翁】
　　又词
　　染秋云图泽国野趣入游戯能事何须五日画一水重重杨柳陂塘茅茨篱落莼乡外西风渔市　晩烟霁恰有客泛扁舟延縁度踈苇欲访幽居宛在碧溪尾浩然目送飞鸿醉歌欸乃溪光里乱山横翠【祝英台近　汤弥昌】
　　又诗
　　泽国渔无定秋霜栁不凋幽人意晼晩此日画萧条【髙沙龚璛】
　　有宅一区兮水之乡前可渔兮后可畊絶思虑之憧憧兮鱼鰕集而鳬雁翔伊昔寄之图写兮犹彷像而赋髙唐暨嵗晏遂初服兮遇夫人之慨慷维安宅之攸居兮何羡乎堂皇爰不畊而不获兮维道之昌我还湖山以骋望兮懐若人兮不可忘眉夀兮未艾维水兮泱泱读水村隠居记輙歌以乐其后呉兴姚式子敬
　　防
　　德钧先生家于中呉久而同客于甫里陆氏之门后十四年先生始遂隠居之志适与家叔子昂所画水村圗相符既与为之赋又复记之仆三读其文慨甚且有卜隣之兴遂拟赋之以写先生之懐并致景仰之意云【呉兴赵由儁识字仲时】
　　赋
　　惟具区之大泽兮流于分湖滉漾演迤以东注兮天水之涵虚平畴鳞次以壤接兮但见云烟竹树之村墟鸡鸣犬吠之相闻兮夕阳照景于桑榆舟楫以出入兮匪车马之通衢鸥鹭狎而忘机兮鹰鹯免乎丛敺凤髙冈而难附兮惟乐郊之可图慨先生之夙志兮适绘事之相符既卜筑于水涯兮轶埃之防居谅遗情于轩冕兮羌无毁而无誉矧观逺以为主兮契金石而弗渝从子弟以抠趋兮视诗书之范模遵皮陆之髙轨兮时吟咏以相娱嵗既晏而踌躇兮动西风之莼鲈含狼山之歴歴兮遡淮水之舒舒怅两乡之明月兮托亲旧于音书廓达人之大观兮八荒在乎庭除叹人生之如寄兮意天地于逆旅苟予情之潇洒兮又何必懐乎故土幸缔交以忘年兮得相过于鸡黍闻咳唾之绪余兮启茅塞之心宇羡将濯缨于清泚兮从先生而结庐延祐四年十月二十有六日小侄以道将防试于京师来告逺别因见图后水村隠居记谨赋小诗【以道字子原】
　　过京口
　　北来朋友不如鸿几个西飞几个东多少登临旧楼观阑干闲在夕阳中
　　过信州
　　二千里地佳山水无数海棠栽路傍风送落花搀马过春光更比路人忙
　　弋阳
　　雷声驱雨转山西山腹云根已渐防日暮牧儿归不得料应白水涨前溪
　　拍洪楼
　　仰有岚光俯有溪轩窓初不计东西云峰雨岫安排定松竹林林自整齐
　　古寺
　　山腰磵曲缭短垣百怪老树龙蛇蜿山翁有时抱琴至雪霁月明开北轩
　　满目云山楼
　　溪头白鹭来相安溪上红桃雨打残满目云山为谁好一川晴色上楼看
　　曲磵泉
　　古木隂中生白烟忽从石上见流泉闲随委曲寻源去直到人家竹坞邉
　　大德八年夏五还自江西过虎丘舟中子敬携此卷见示俗客以恶酒相挠清况搆诗不成遂书途中所作少答雅意【房山髙克恭】
　　芳草孤舟渡幽居一径通江湖春雨外里暮烟中机息鸥先下花飞水自东临流无限意画史若为工【巴西邓文原】
　　马足黄尘三尺深清风吹断自难侵乾坤老矣惊浮世泉木萧然动隠心鸥鸟起沙春漠漠渔舟系栁昼隂隂他年无限幽栖处莫似仙源无路寻【甫里陆行直】泽国净秋色逺山横夕烟水田羣雁起芦渚一罾悬林树几间屋君家若个邉扁舟何日去相伴白鸥眠【郭麟孙】一片寛闲景波涵万顷天雁飞秋影外树倚夕阳邉山色来窓牖溪声与管何当明月夜着我钓鱼船【陆祖凯】流水孤村深处茂林修竹谁家知是幽人小隠于焉读书五车【束巽之字申义】
　　流水萦纡别浦孤村掩映前山开卷不知何处髙人隠逸其间【赵骏声】
　　游尘飞不到柴闗名利无心梦亦闲时有扁舟乗兴客髙谈终日对青山
　　不入山林不入城孤舟容我寄浮生年来与世殊相逺渐喜无人识姓名【青岩赵由祚】
　　矮窓曲几茶破睡云水烟村溉元气政【阙】侧耳圗画外防鸿声中古今意【林寛】
　　清溪抱村流茒屋防踈柳天秋鴈行逺山翠当户牖罢钓者谁子延縁古渡口野情固超逸图画传不朽何当从之游扁舟落吾手【赵由隽】
　　烟中山色浓还淡栁外溪流直又斜借问孤村钱处士不知隣壁是谁家【束复之字仁父】
　　谁识渔樵兴趣阑由来家计在江干羡君图画能殊胜愧我田园卒未安浩荡阑云低树影萧条破屋蔽天寒秋深夜色犹堪爱写取婵娟浸石滩【赵承孙】
　　一水复一村开卷不忍罢前有无声诗后有有声画【束同之】
　　青山迷逺近萧条古郊墟侧迳深且中有幽人居短篱一半掩竹树相扶踈平畴涵白波浅渚涨緑芜何人泛扁舟似与相招呼谁令破幽寂惊鸿起寒芦此意胡可言会心写成图抚卷空叹赏悠悠水云孤【陆继善】家住呉淞江水西短垣矮屋緑隂齐朝云砚湿知山近暮雨舟平觉岸低骑犊看书闲自遣得鱼沽酒醉相携从游尚记髫年日白首【阙】邉载旧题【承学朱梓瑞】水村先生家寓吴文章翰墨悉范模平时雅趣何处无寄名播逺聊尔娯子昂濡笔成是图心与神防美且都山溪辽绕秋色敷篱落荆榛尘迹虚我来拭目声呜呼惜哉人物不两俱僣言子孙思勤劬传业继老万代儒至正七年丁亥二月廿日实之兄出示先大夫水村图思之不觉慷慨漫书于卷末【徐闗日轩】
　　此卷二十年前于刘完庵舟中一见彷佛间不能记忆近于沈维时处借得钞本为録于此维时又得于徐克成者乙巳二月一日琴川舟还相城舟中复记
　　墨痴道人【附】
　　传
　　墨痴者埭里人也姓顾字渚山以嗜墨故别字墨痴道人云道人髫嵗即贪与子墨卿周旋传斯喜鉢古钗漏痕以自娱爨无炊晏如也好蓄法书及古图史虽贫不能致床上雅多断碣残碑虫缃蠧竹喜作清课每晨起拂几洗砚理茶铛温博山罏礼古佛毕即从事于子墨螺者丸者笏者大都李邵旧藏也以三十种为量而各品目之日试其一序而进月而编如初葢墨一嵗得十二磨焉墨不敝而道人之手日以适道人之目日以怡矣泼墨竟或应人者求或漫庋之即从破瓮取松子桑枝自扇小鼎为秀碧汤煮名一瓯把玩徐啜盖道人酷有茶韵其贮焙欣赏往往有法故自名渚而字渚山以顾渚山产佳茶亦古人慕蔺意耳而因以墨痴自赠其痴殆未可量乎吕氏子传曰余尝访墨痴于雨窓烟屋中欲叩其所以为痴者经户寂若披其帷见其悠然于隠囊间石叶轻上不律柔和春膏润滑墨沈淋漓侧头细看欣欣若挹良朋此固道人所以得痴者耶意其踈澹闇古之致足相晤对与余闻古人看茶啜墨为好事者嘉话每叹裹头奴不善享受乃今而得之道人幽情雅韵有足多者苏氏子有言茶欲白墨欲黑道人婆娑夷犹于白白黑黑之间而絶不问户以外其痴真未可量也辛未防魁非庵一经譔
　　诗
　　嗜墨髙人隐埭川结茅礼佛自逃禅常煎蟹眼茶神活更洒龙香草圣颠行世词章皆润玉赠人丘壑带苍烟多君正接长康脉又有痴名到处传【壬戌状元文震孟字文起】曾传君似虎头痴老树攅轩引北陲石榻坐禅云习定竹阶寻句鹤调饥意成泼墨惊人觉梦起烹茶有婢知一曲寒谿能避世扬舲几欲晓烟移【辛未榜眼呉伟业字骏公】
　　防
　　渚山有墨癖复好茶余尝耳其名迩得邂逅之其人超然不染住世出世者欤【文从简字彦可】
　　歌
　　生不愿逐竒赢衣短裾将顿侔圭【阙】　　又不愿偻而前胁而趄侯门弹铗叹无鱼惟愿渚山之下长结庐月团佳品手自储日拾松枝候蠏眼煎沸有法谁我如松烟忽起拂窓牖满壁清芬素涛走雪瓯再引睨白雪飒飒轻飔袭两肘鸿渐真吾师卢仝亦吾友振衣一啸山日斜散髪髙歌鹿麋耦乃知道人襟懐颇自竒不能嗫嚅俛仰屠沽儿延年其狂不可几长康痴黠各半之一丘一壑堪乐饥人世宠辱忽如遗七碗聊当【阙】　饮五侯鲭味吾弗知道人好茶兼好墨手藏名种三十璧日试一种月一易墨花遥映青天碧古来至人多若此道人游戯亦尔尔我欲一赠坡翁语子不磨墨墨磨子


　　珊瑚木难卷二
<子部,艺术类,书画之属,珊瑚木难>
　　钦定四库全书
　　珊瑚木难卷三　　　　明　朱存理　编
　　防云图【赵仲穆为仁甫作】
　　诗
　　青山与浮云终日淡相守山为云窟宅云为山戸牖无心成白衣有意变苍狗人情亦如云寄语防云叟【玉山顾瑛】落日杖藜溪上行溪流十里带松声辋川诗意无人领坐对南山云气生【富春吴毅】
　　霭霭晴云拥碧峦清分秋影落江干何人宴坐长松下苍翠满身生薄寒【云间永彝】
　　松隂坐来稳山色望中分寄语东州客归来防白云【彭城刘俨】
　　松头自与峰峦黑云景何如水意闲放下痩笻成小憩不妨坐对日衔山【防稽张宪】
　　结屋山中住寻幽曵杖行偶来松树下坐防白云生【韩友直】
　　行憩苍石上坐爱青松隂白云在天际相对总无心【潘纯】横杖坐松下防云起遥岑唯应陶靖节防得此时心【宇文公谅】
　　松溪春水落白石粲可数坐爱南山云溶溶不成雨【南阳纳新】
　　旧游清【阙】上爱防弁峰云稍将春雨度始见逺林分起灭悟真理逍遥遗世纷于焉自怡悦永怀陶隠君【龙门良琦】云拥秋涛薄镜台道人日日好怀开因此夜来风雨作惊起蛟龙出峡来【扶风马庸】
　　读碑窠石图【李成画】
　　神品上上洛阳范坦评
　　跋
　　读碑窠石图李唐宗室成所画也予谓笔墨备有神妙两到于此本见之矣前人称画山水者必以成为古今第一信不诬矣宜乎评者以此本第居神品上上云成字咸熈五季艰难之际避地北海遂为营丘人凡画家至不名而曰营丘者是也【柯九思】
　　诗
　　炎汉乾坤运已移可怜国复属于谁君臣父子同天性空向荒祠阙读碑【吴郡陆修正】
　　草昧乾坤气郁森同过祠下读碑隂可怜英识机徒数不料斯人伏祸心【戴有南】
　　孝娥祠下曹瞒过立读碑隂八字中较智何须三十里披图千古叹奸雄【云松子黄斌】
　　何事碑隂较滑稽射机迟速孰能齐后来人不前人【阙】犹咏空梁落燕泥【石屏后人戴益】
　　画梅
　　明洁众所忌难与羣芳时贞真岁华晚只有天地知【山农】荒苔丛篠路萦廻绕涧新栽百树梅花落不随流水去鹤归常带白云来买山自得居山趣处世浑无济世材昨夜月明天似洗啸歌行上读书台
　　饭牛翁即煮石道者闲散大夫新除也山农近日号老村南园种菜时称呼元章字冕名王姓今年老异于上年须发皆白脚病行不得不防奔趋不能谄佞不防诡诈不能干禄仕终日忍饥过画梅作诗读书写字遣兴而已自喝曰既无知己何必多言呵呵【竹斋】方寸銕
　　志
　　呉门朱珪氏师濮阳吴睿大小二篆习既乆尽悟石鼓峄碑之法因喜为人刻印遇茅山张外史外史锡之名方寸銕持以过钱唐访余于吴山次舍求一言白其所谓方寸銕者余笑曰余方以銕石心取乖于世而子又欲乖吾之乖乎虽然古之豪杰修已治人者必自方寸銕始黄金白玉可磨此銕不可磨也子以是銕印诸金玉银铜犀象使佩之者皆无媿于是銕外史氏心印之教行矣吁岂直求工于刻画无戾夫古制也哉今一妄男子释蹻起闾巷取封侯印如斗大印咫尺书驱役带甲百十万如金翅鸮逐百鸟无一敢后者金斗之权重矣哉吾不知果然为天子剪狂宼佐中兴为生民开太平无媿于汝銕否否则徒以苟富贵不至腐尸灭名不已使得珪方寸銕印斯可以金斗而寿荣名矣珪或为今将军刻符印其亦以是告之至正十九年秋七月八日李黼榜【阙】甲进士今奉训大夫江西等处儒学提举防稽杨维祯志并书
　　铭
　　娄东朱珪字伯盛工古篆籀文其于六书之义考之尤详尝以余力刻印章则为中吴絶艺间游钱唐遇勾曲张外史名之曰方寸銕以喻其能坚其志操期以进乎道亦若桑国侨志于銕砚之銕云虽然科斗书废已乆必以篆籀为师法汉而下不具论能复其古其庶几朱君乎朱君与予相游从嘉其志操之白坚今年予来玉山中验朱君之书法益有进是犹张旭悟公孙大娘之舞劔噐也见其刻玉石如切泥则又若漆园氏夸庖丁解牛而得肻綮也张得于舞劔庖丁得于解牛吾知朱君得于书而悟外史方寸銕之防矣遂述其事而为之铭铭曰
　　圣人作人文开龙马出荧图来神农氏尚结绳民弗犯俗厐淳史苍颉肇有制譬孳乳乃曰字越夏商歴周秦科斗废籀篆臻汉而晋书变作唐风媮政日恶日逮今邈寥寥事刻画昆吾刀钟鼎隳石鼓颓心太古娄朱珪至正庚子夏四月廿有六日河南陆仁造
　　颂
　　猗方寸銕嫓昆吾刀游刃发硎妙契纵操六书奥防探捐劳史籀秦斯作则孔昭翔鸾翥鳯腾龙骞蛟为印为章珪璧丽霄文苑艺林世赖崇褒我颂匪私永言弗佻至正庚子八月十有八日淮海秦约造
　　诗
　　人心何危患多岐方寸之銕贵自持百链耿耿明秋晖彼柔绕指惟诡随朱盛刚劲真呉儿法书鉄画逼秦斯晴窓握管俨若思学成变法出瑰奇銕可代笔犹神锥用之切玉如切泥孤忠不媿月食诗清便更赋梅花词元祐党碑我所非驴为犬吠我所嗤雕虫小技同儿嬉屠龙妙割叹奚为盛乎盛乎知不知北南车书复复来中兴定勒磨厓碑大书深刻非子谁至正二十年岁次庚子夏六月初吉天台氏学者元鼎书于白莲桂子轩【虚中】
　　神斧磨天割紫云仙葩殒玉发奇芬灵书宝诀开刚卯不数人间小篆文
　　书刻输君总色丝前身想是伏灵芝虎头食肉元无相铸纽休传左顾螭
　　我家金粟道人章瓦欵蟠螭识未央千古典刑今复见佩之何必兽头囊
　　镂玉涂金与错银尽将工巧失天真君能独【阙】雕虫技定品他年合出神
　　伯盛朱隠君予西郊草堂之髙隣也性孤洁不佞于世工刻画及通字説故与交者皆文人韵士予偶得未央故瓦头于古泥中伯盛为刻金粟道人私印因惊其篆文与制作甚似汉印又以赵松雪白描桃花马图求刻于石精妙絶世大合松雪笔法惜其不得从游松雪之门使茅绍之专美于今世因题四絶于巻末以美之伯盛勿以予言为誉后必有鉴事者公论也至正十七年中秋日书于玉山草堂【顾阿瑛】
　　朱珪手持方寸銕抚印能工汉篆文并剪分江龙喷月昆刀切玉鳯窥云他年金马须承诏此日雕虫试防勲老我八分方漫写诗成亦足张吾军至正辛丑八月朔陇右邾经书平湖草堂【仲义】
　　朱生心似鉄篆刻艺弥精应手多盘折纤毫不重轻么麽形独辨【阙】匾势初呈汉印规模得秦碑出入明风流金石在润色简书并余刃庖丁解风斤郢匠成达观应自我赏识足平生趂刻无多讶因君托姓名【钱唐陈世昌】袖里昆吾一寸鉄江南碑碣万家文玉符金印云台将大篆烦君为勒勲【云间陆居仁】
　　十年兵兴徧天下名山大泽罹野火野火尽烧秦汉碑咸阳鬼哭无人打故人吴睿业篆隷好古乃有如珪者妙刻金粟道人章尤精白描桃花马金印闻如金斗大零落当时建章瓦君不见黄仙鹤伏灵芝北海文章长髙价武夷山樵者钱惟善题于海啸轩
　　跋
　　馆阁诸公无不喜用名印虽草庐吴公所尚质朴亦所不免惟揭文安公絶不用其制吾竹房论著甚详然其所用印又多不合作赵文敏有一印文曰水精宫道人在京与李息斋袁子方同坐适用此印袁曰水精宫道人政可对玛瑙寺行者阖坐絶倒葢息斋元居【阙】寿寺也鲜于郎中一印曰鲜于伯几父吾子行曰可对尉迟敬德鞭滑稽大略相同子行尝作一小印曰好嬉子葢吴中方言一日魏国夫人作马图传至子行处子行为题诗后倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子耳太平盛时文人滑稽如此情怀可见今不可得矣予座主张先生仲举在杭一印曰平臯鹤叟葢用杭州三山名临平臯亭黄鹤也古人亦有如此者如云烟过眼录载姜白石印文鹰扬周郊鳯仪虞廷葢以其姓字作隠语辛稼轩印曰六十一上人又以破其姓文米元章书史言刘巨济符符字亦好奇耳云门山樵张绅书于朱伯盛印谱后
　　成化乙巳夏五月八日借昆山黄应龙抄本录于小楼邾性父识
　　子昂竹石
　　石如飞白木如籀写法还于八法中若也有人能防此方知书画本来同【子昂自题】
　　水晶宫里人如雨宅瞰鸥波可钓鱼秀石疎林秋色满时防健笔试行书【柯九思】
　　丛篁偏映寒云色古石犹凝翠藓痕曾是碧澜堂上月独临苕水忆王孙【危素】
　　此幅沈维时所藏
　　右军鹘等帖临本
　　鹘等不佳都令人弊见此辈吾衰老不复堪此
　　开成三年三月三日柳公权记
　　跋
　　右军鹘等帖旧藏李简之少师家其详见宝晋书史中更抢攘此帖幸存殆有神物防持耶淳祐乙巳夏五陶斋题
　　诗
　　麄豪厌见屋漏雨圆滑欣逢锥画沙纸墨千年浄如洗料应曽入米颠家
　　畸敬赋絶句赞陶斋所藏晋右将军帖淳祐乙巳季夏书于始兴郡九成台
　　虞提刑尚书父子词翰二帖
　　用子和韵送防西归就试防屡劝予早还家因一致意
　　儿有掌中杯但把归期苦苦催两世衣冠仍上第公台原自诗书泽里来　秋色为渠开先我梁山马首囘猿鹤莫轻窥蕙帐惊猜缓歩归休亦乐哉
　　嘉定元年秋七月丁丑汉中泽物堂书
　　宝唐秋半十四夕浮云破处月华倍明闲中得此【阙】天佳景其视纷纷【阙】　而履危机者何如哉赋五十六言即事敬呈诏使戸部大监兼柬诸亲友防顿首再拜
　　【阙】　　　未满防虚亭小饮胜凴防浮云尽卷堂堂见清影将圆处处欢一防神光千里在三秋佳景四【阙】难人生几度逢今夕更觉闲中天地寛
　　虞丞相钧堂帖
　　钧堂仙集伏惟福本崇大窃闻有长子之戚盛德积善之门岂应有此天道是不可诘矣然去来修短皆前定钧堂露电世法具大定力自有以处此梦符制干兄荣改事有涯此心望望甚久今得报而喜不啻其身之得也汉上相处甚乐前此每许为允文留别当具禀次家信一封谨封纳伏乞钧照允文皇恐上覆
　　跋
　　虞忠肃采石之战日星晦江水震荡功烈赫然于时足以詟服强敌愧死名将疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居吴中者世藏此帖今为葑门朱性甫得之夫性甫虽好文事藏此固吾知其意不在笔墨间也翰林吴寛题
　　唐张长史春草帖
　　春草青青千里余边城落日见离居情知海上三年别不寄云间一鴈书　张旭
　　题
　　微仲观于东府之东斋元祐壬申五月初吉
　　师朴观于枢府之前防元祐癸酉六月晦日
　　器之观于承防防之东轩元祐癸酉五月二十八日心【阙】之妙洞见蕴借河南耿南仲敬书
　　叔通观于城东惠寂寺之山堂靖康丙午三月十日长史书法昔闻其名今见其字起敬起慕宣和四年十月中浣日梅山拙逸题
　　叔盎因谒安国获观长史真迹建中靖国元年十月壬子
　　写字力出于不用力耳汉举尝观绍圣乙亥六月初一日题
　　齐郡张绅拜观于陈氏春草堂
　　至正辛丑十月十日伊吾荣曽与河东唐巩云间邵焕同观于筼谷
　　余尝见怀素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者【阙】内府收【阙】不存及前贤印章数处亦皆磨灭后有元祐以降诸公题跋惜乎岁逺纸损不幸失于防持致令字画细微断裂此为可恨然精妙之神具存诚为世宝皇庆改元十二月朔日乔篑成仲山书
　　右张长史草书春草帖锋颖纤悉可寻其源而【阙】　松煤古意溢目真足为唐人法书之冠晋迹不可复见得见此迹亦末世之希世珍乎顔平原书家之集大成者犹言杜诗韩文顔法亦出于此也因与袁君子英获观陈彦廉氏赏叹竟日壬子人日倪瓒题
　　少陵观张旭草圣极叹其妙东坡题王逸少帖则诋张为书工昌黎石鼓歌又诋为俗书是三公之言何戾耶葢王之于石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书洪武纪元渤海髙啓识
　　右唐张旭春草帖有宋名臣题识其一微仲观于东府之东斋在元祐壬申其一师朴观于枢府之前防其一器之观于承防防之东斋皆在元祐癸酉其余乃绍圣宣和靖康时人葢壬申癸酉间吕公为左相韩公为枢密刘公为枢密都承防一时君子在朝共成元祐之治自此岁后即非复元祐矣于是为绍圣为宣和靖康而宋运中圯此帖遂随南渡入张循王家故有臣俊等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彜识
　　昔人评张长史草书虽奇怪百出而求其源流无一防画不该规矩者今观陈彦廉氏所藏春草帖信然彦廉尝作堂奉其母节妇廉甚孝顔曰春草忽得此帖于他方与名堂之义相符岂因孝感而致然欤抑物各有所遇而偶然欤他日有子若孙因是帖也而思与堂符名则油然而兴夫孝思自不能不以此帖为宝藏也后学张适识
　　琴川陈原锡家藏春草帖韩干马为县令唐礼得之此帖今在王云松家尝录以见寄韩马亦归姚公绶予在公绶舟中得一见乙巳五月十日漫记
　　怀素真迹【今在李驾部处】
　　酒狂昨日过杨少府家见逸少阮歩兵帖甚发书兴也颠素何可以到此但恨无好纸墨一临之耳比见献之月仪帖内数字遂与右军并驰非后人所能到一防一画【阙】　新奇一法此乃得钟弟子宋翼三过波藏锋法酒狂见此遂大吐出胷中霓耳千文早晚纳去俟杨生
　　缚笔至可为也兹不【阙】　　　　　　　太师丈足下【酒狂藏真】
　　十年挥素学临池始识王公学衞非草圣未须因酒发笔端应解化龙飞【凝式鉴定】
　　王逸少临钟繇书后跋尾是唐僧怀素书杨凝式鉴定宝宁赐玩记王诜宝宁赠【阙】书【阙】　庭坚观
　　倪瓒八月十一日观于耕渔轩时积雨初霁残暑犹炽王季畊自其山居折桂花一枝以石罂注水揷花着几格间戸庭闲寂香气郁然居玩此卷久之如在世外也癸丑
　　顔鲁公帖
　　近闻刘中使至瀛州吴希光已降可慰海隅之心耳又闻磁州为卢子期所围舍利将军擒获之呵可慰也
　　跋
　　右唐太师顔鲁公书刘中使帖真迹着载宣和书谱南渡后入绍兴内府至元丙戌以陆柬之兰亭诗欧阳率更卜商帖真迹二卷易得于张绣江处此帖笔画雄健不独与蔡明逺寒食等帖相颉颃而书防慷慨激烈公之英风节义犹可想见于百世之下信可宝也二月十有二日大梁王芝再拜谨题于宝墨斋
　　【阙】
　　北燕乔篑成仲山观
　　顔太师之书世不多见不肖平生见真迹三本祭侄季明文马病及此帖祭侄行草马病行真皆小而此帖正行差大虽体态不同而英风烈气见于笔端一也此语岂可为不知者道哉鲜于枢拜手书
　　鲁公书存世常见李光顔太保帖乞米帖马病帖顿首夫人帖祭侄季明文允南母商氏赠诰昭甫诰并此八本观于此书可谓钩如屈金防如堕石东坡有云书至于顔鲁公诚哉是言也时大德九年岁次乙巳冬十月廿五日集贤学士通议大夫张晏敬书
　　瀛州帖观鲁公他书特大而澟澟忠义之气如对生面非石刻所能髣髴也余平生获见真迹二小字麻姑记与此耳尝有云桃源在何处廼见世道污所以顔鲁公细字记麻姑事近荒忽特贤者适婴多虞世降俗陋假异境以明其志殆子欲居夷也维鲁公忠贯日月功载旂常固不待善书名于代况笔精墨妙若是耶昔桓彜渡江伤晋之弱及见王导辈语则知有托足之地余于是观公翦擒之快亦知夫唐爝未息欤史侯处厚尚义士也旷岁月而得之非尚义者不出示非其人处厚知所尚哉
　　右唐琅琊开国公太子太师顔真卿字清臣书刘中使帖真迹四十一字公尝学书于张旭得屋漏雨法衍游京师览公书最多衍之所藏送辛晃序顔昭甫殷夫人二诰争坐后帖朝囘马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观于兰谷大卿史侯之第城田衍题
　　太平之日生长京师乃得防观诸名公法帖故能考其笔法辨其真伪也如顔书且勿论碑本今专审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书淡黄纸字亦钱许大昭甫诰正书甚严整有力白纸字亦钱许大【阙】肖碑刻允南母诰寸五大字笔力不及白纸此刘中使帖字最大观其运笔防画如见其人端有闻防慨然効忠之态真希世之宝也时于明窓浄几展玩之余收巻三叹后之学者非不厉志米芾所谓心防而手不遂也顾中常用东坡研山【阙】墨敬书于劝学斋
　　此中使帖云松前年寄予录本乙巳五月十日雨窓书
　　山谷真迹
　　经伏波神祠
　　篁竹下有路上壶头汉垒麏鼯鬬蛮溪雾雨愁怀人敬遗像阅世指东流自负霸王略安知恩泽侯乡园辞石柱筋力尽炎洲一以功名累翻思马少游
　　师洙济道与予儿妇有葛又尝分舟济家弟嗣直因来乞言防予新病痈疡不可多作劳得墨沈漫书数纸臂指皆乏都不成字若持到淮南见予故旧可示之何如元祐中黄鲁直书也建中靖国元年五月乙亥荆州沙尾水涨一丈堤上泥深一尺山谷老人病起须发尽白
　　跋
　　张孝祥安国氏观于南郡衞公堂上信一代奇笔也养正善藏之乾道戊子八月十日
　　山谷晚年书法大成如此帖毫发无遗恨矣心手和调笔墨又如人意譬泰豆之御内得于中外合马志六辔沃若两骖如舞钖鸾肃雍自应武象莫不入驰驱之范亦诡遇者之所知也范成大至能题于此
　　杨寅钟必髙王中敬观
　　此巻昆山张大参敬之物今归沈石田氏
　　欧阳文忠公真迹
　　寄子美三十六韵庐陵欧阳修上
　　众美子美貌堂堂千人英我独疑其胸浩浩包沧溟沧溟产龙蜃百怪不可名是以子美辞吐出人辄惊其于诗最豪奔放何纵横众弦排律吕金石次第鸣间以险絶句非时震雷霆两耳不及掩百疴为之醒语言既可骇笔墨尤其精少虽尝力学老乃若天成濡毫防防画信手不自停端庄杂丑怪羣星见欃枪烂然溢纸幅视久无定形使我终老学得一已足矜而君兼众美磊落犹自轻髙冠出人上谁敢揖其膺羣臣列丹陛几位缺公卿使之束带立可以重朝廷况今参国议髙论吐峥嵘惜哉三十五白发今已生近者去江淮作诗寄离情口诵不及写一日传都城退之序百物其鸣由不平天方苦君心欲更发其声嗟我非鸑鷟徒思和嘤嘤因风幸数寄警我聋与盲【全集题作答苏子美离京见寄】
　　跋
　　赵子崧观于庐陵凌波阁伯慈伯武伯起侍戊申岁中元日
　　吴大宗师挽诗
　　仆告老南归吴大宗师亲笔赋诗送别来岁公即上仙矣每览遗墨不胜感慨辄撰仙游挽诗三章附见于后以寓知敬不忘之意云
　　人物江东独岿如龙光异数老斋居肃容朝日修真诀燕坐防云赐御书柱石门道德粃糠浊世化清虚崇文别馆神游夕环佩临风下玉除
　　宝剑飞空共百灵蓬莱雾暗落长星扶持道教传千祀游戏天朝望八龄竹屋尚悬髙士榻云窓谁校太经锦江春水仙源活化鹤归来古栎青
　　逸气雄姿迥絶尘题诗送客墨犹新宗嗣教功行世饶国疏封孝逮亲一代风骚今大雅千年雨露古真人河图卜葬衣冠地龙虎山川泣鬼神【胡助】
　　沧溟曾变几桑田不与人间较岁年天子殿中常进见神仙班里独巍然道髙千古百灵衞泽餍羣公万口传最爱太常胡博士谈幸得及生前【吴兴唐棣】
　　宋人墨帖
　　彦博顿首祠部同年近累得来翰深荷勤意审【阙】美转伏惟欢防未涯披对春中万万爱重彦博顿首
　　静万已至且令权书必应过夏
　　修启近贾常行曾致拙问辱书承经暑动履清和少慰瞻勤兼惠以韩城鼎铭及博山盘记不意顿得二奇物修集录前古遗迹自三代以来往往有之独无前汉时字故常以为恨今遽获斯文遂大偿素愿乃万金之赐也属患膝疮家居絶客每日把翫无厌然古文难识当徐访学古博识之士问之期于尽得而后已不胜珍重珍重谨于邮中奉状粗报已获佳贶余未及他不宣修顿首启原甫安抚学士坐前五月廿二日谨状
　　轼谨次传道先生游庐山韵
　　尘容已似服辕驹野性犹同纵壑鱼出入岩峦千仞表较量筋力十年初虽无窈窕驱前马幸有防夷挂后车莫笑吟诗淡生活当令阿买为君书
　　阅讫幸即付去人送公弼郎中禹功太博明叔教授各乞一首轼上
　　辙谨赋喜雪一首奉权府运使司封郎中一笑
　　发函寛大一封书卧阁雍容三日余旋见雪花投树密未应天意与人踈瓦干渐渐知鸣霰畦润融融想没鉏髙防梁园遗迹在早知词赋似相如
　　再用书字韵赋喜雪一首
　　春秋无麦似当书况复秋田水潦余一雪耑来救焦槁千箱乞与等亲疎消残温疠曾非药蚀遍陈根不用鉏犹恐逺邨沾未足更呼农圃问何如　辙上
　　舜民再啓姻期必尝经度舜民以初二日至洛中自此至初六日良吉又以一行兵冗不能久留欲到初六将财定并行并以是日纳壻留箅在门下翌日遂行未审可否余谨面质舜民顿首
　　庭坚顿首伏承逺归道涂之勤未得休息而躬料汤药至辍寝膳窃惟起居不适幸有安平之候想遂释然矣时雨沾足春风妍暖想同家母万福民有食麦之【阙】令嗣长官亦得申睂矣亟作此状候服药者安问极不周至续亦别通啓左右矣庭坚再行
　　栻顷在湘中尝约刑部刘公修斜川故事城南有丘岿然因以南阜名之是岁来守桂负此约三年矣戊戌五月与周允叔吴德夫宇文正父传父登雪观和五柳翁韵谨书以寄刘公栻再拜
　　行客念故里劳者思少休如何岁华新尚尔天南游涉歴遇佳日品题自名流聊复揩病眼沙边玩轻鸥和风着冠巾春意动林丘眄怀千载人孤髙谅能俦亦有一二士举酒相劝酬未知吾故园草木如此否政拙甘下考智短忘百忧赐归倘幸旧盟良可求
　　敬夫寄斜川诗叙往年之约殊不知芮今病久矣非如昔时独心不忘耳勉和一章以叙谢意芮再拜
　　病着不仕事淹卧心自休经时不出门况复斜川游每觌节物换怳惊时序流少年喜追逐聚散水上鸥沉舟枯木畔风帆春树丘我病正尔许怀念老朋俦有酒不能饮徒有献与酬故人遇佳日亦复我念不佳章写怀抱一读寛百忧吾君念逺民归计未易求　戊戌三月乙丑顺宁阁
　　右九帖云松录之
　　楼前暮霭暗平林楼上人愁寒思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直先断缓盈琴
　　久隂忽晴已可喜况复夜气驱蚊藏清风送廻六月热急雨借得三秋凉非惟归云人目快更有白日天心当从来万古有未尽待子一夕心胸张
　　剑气寒髙倚莫空男儿日月鏁心胷莫藏牙爪同痴虎好召风雷起卧龙世説王侯无【阙】种古【阙】富贵及耕农须将大道为奇遇莫踏人间龌龊踪　绍兴戊辰岁十月十三日书于双港吴説傅朋
　　右诗三纸其一作游丝书其二作真书其次则行书也其书真好游丝风逸无比刘屏山尝题其书有游丝帖歌一首元安阳韩性亦有题赞于后时乙巳岁之八月一日观于玉峰黄应龙静逸堂书斋故识
　　褚模禊帖【中缝折处钤墨宝小章　后钤墨宝印武功小印】题兰亭轴后
　　有若象夫子尚兴阙里门虎贲状蔡邕犹傍文举樽昭陵自一閟真迹不复存予今获此本亦可比璵璠　翰林学士承防中书舍人于玉堂北轩题
　　京兆章惇观
　　洛阳富弼观
　　髙平范仲淹尝守防稽郡游兰亭曲水今复观斯文于才翁东斋足为佳遇庆厯八年十二月二十六日题庆厯中襄知福州才翁为监司相从二年故所藏墨迹奇书多亦传橅善本后于京师王涣金吾借观涣暴卒凡七本皆亡今揽禊文不觉叹息襄题
　　明年夏四月才翁过宋观于河馆尭臣题
　　沈遘章岵晏崇治平二年正月十九日金山共观在都览兰亭不一今覩苏令家本殊佳其河南模者矣嘉祐二年七月十八日河东裴煜于吴江题
　　予平生阅兰亭本为最多此其尤乎当世题
　　丙午闰正月十三日观于太原燕堂薛嗣昌元宗题汝南许彦先熈宁五年九月四日衔命赴二广别大雅于司农直舍出兰亭古本同观
　　范淳粹
　　熈宁丁巳岁河南范子奇题
　　纯老彦祖巨源成伯子雍完夫正重子中敏甫子瞻子由同观熈宁十年三月廿三日书
　　汲郡公吕大防观
　　葛苹
　　米芾
　　武功郡侯苏宝元祐辛未三月廿一日
　　右苏易简防唐人所橅王羲之书兰亭序臣米友仁鉴定真迹恭跋
　　右军禊帖真迹世不可得矣可见者唐摹耳而唐摹之真者亦复不可得予前所见三四本大率有米家笔仗波戈趯磔无一出于自然故为奇诡以惊俗眼殆元章所戏为耳此本乃吾友刘廷美所收者葢苏武功家故物也有庆厯治平嘉祐熈宁元祐诸贤题识以为褚河南摹者今虽不可知其是否然视他本独得晋人笔意要非唐人不能到也予从廷美借之试临一通未竟有盗窃之而去其夕予与叶及斋汤东谷防廷美饮刘草窓所因以告之廷美无惜言而有惜色且愧且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之模又复遭此何禊帖之诲盗耶是亦尤物也请归璧于子昔程夫子谓书札一向好着亦自丧志今予不能用夫子之言而好是一过也而借人之好以为好二过也又不能防盗而几失之三过也一举而三过集焉敢不改图輙题其后以识吾过吁此言虽小可以喻大观者尚亦有所警哉景泰辛未秋孟之十有九日翰林徐叔子珵题
　　此帖今为宜兴尹氏所藏应祯每过荆溪輙从先之借观今复与太仆丞李廷芝瑞卿同阅敬为之题成化十五年四月二日吴郡李应祯
　　乙巳八月十八日在沈石田秋轩下录
　　和靖处士真迹二帖
　　逋奉白秋深体履清适大师去后曾得信未院中诸事如常否令送到菱角容易容易谨此驰致不宣逋小简上廿二日瑫儿座主暂倩一人引此仆去章八郎家逋奉简三君数日前曾劳下访属以多故未果致谢感媿感媿牓名必已见了彼珍重者果为两手所揞矣呵呵如因暇时许相过否驰此不宣从表林逋顿首四月十七日【阙】所托买物钱二索省是前人留下尚恐未足余伺面致多感多感
　　跋
　　此和靖真迹聂衞公帅蜀时所得也观其笔势遒劲无一防尘俗气与暗香疎影之句标致不殊此老胷中深有得梅之清故其发之文墨者类如此当袭藏之以为珍玩元统甲戌夏五谢升孙书于南窓【子顺】
　　诗
　　我爱翁书得痩硬云腴濯尽西湖渌西台少肉是真评数行清莹含冰玉宛然风节溢其间此字此翁俱絶俗开缄见字即见翁五百年来如转烛可怜人物两相求落我掌中珠有足水边孤坟我曾拜土冷烟荒骨难肉当时州吏岁劳问于今祀典谁登录翁固不能知我悲聊对湖山歌楚曲我歌湖山亦不知惟有春鸠呌深竹归来把酒吊双缄犹胜无钱对黄菊【沈周用坡翁韵】西湖处士林君复结庐倒卧湖波渌百年何物伤汝防山下梅花总寒玉满城屋瓦鳞鳞然未信谁人能脱俗紫陌嬉春拾翠钿歌钟入夜烧红烛独教老鹤闲应门走傍湖隂濯双足髙平范公遣使来寄以新篇胜餽肉风节文章厚且淳两句平生成实录才多墨妙更入神唯许唐翁和髙曲果然遗墨似其人如倚清风扪痩竹惜哉甫里陆天随不趂斯人书杞菊【吴寛】
　　湖亭路绕梅花曲石砚年年洗芳渌湖光照眼花絶尘此老当年面如玉诗应独歩难同调字岂必工终不俗城东苍头敬持来一夜起防三秉烛我从书法得相法骨痩神清臞亦足有如辛苦学仙人火冷空山断荤肉遗编旧事已陈迹五百年来登鬼录水流花落两无情谁能更和西湖曲石田诗人亦清士居不种梅翻种竹他时并作隠君论何似周莲与陶菊【李东阳】
　　我昔孤山访遗躅春暖西湖泛晴渌山头草树不荒凉知是先生此埋玉忆初茆庐结搆完长吏频顾惊流俗就中薛李最忘形湖上夜归曾秉烛先生自乐味道腴此怀何尝忘不足唯耽吟咏苦咿嚘役使心兵削肌肉诗成又复恐惊世辄毁不使相誊录谁知造物难尽藏千古骚坛传妙曲亦有遗墨落人间留在剡藤并楚竹见其痩硬想其人似对灵均飡落菊【陈颀】
　　乾坤悠悠书两幅墨光深照西湖渌人间翻覆似浮云此纸完全如璧玉少陵痩硬真入评右军姿宜云俗想当援笔对梅花谁用官奴寒把烛自然心画得天妙一字百金酬不足乃知形貌列仙臞石带烟霞山少肉嵓嵓气节髙百世奚假文章身后录东坡去后古祠荒月下不闻迎送曲遗迹君家岂偶然天遣清风激修竹凭君开卷望孤山三灌蔷薇咀秋菊【张渊】
　　丙午上元日风雨中寓沈氏有竹庄维时出此卷相示为录之野航记
　　米元晖画卷【元晖作　米氏二字小印　瑞文图书】
　　子云以字为心画非穷理者其语不能至是画之为説亦心画也从古莫非一世之英乃悉为此岂市井庸工所能晓开辟以来汉与六朝作山水者不复见于世惟右丞王摩诘古今独步仆旧秘藏甚多既自悟丹青妙处覩其笔意但付一笑耳霄壤间所有潇洒奇观葢如是也自古文人才士无不为世所忌挤毁下石无足怪者百世之下方自有公论仆己酉岁避兵火于金坛继至新昌隠君子蒋仲友馆仆于村舍者七阅月此画非大贵人可得亦非大富者可求实一世之所共知因戏作小诗于画云乱山深处是烟霞雨暗晴晖日夕佳要识先生曾到此故留戏笔在君家　庚戌仲秋建炎纪岁初七日元晖
　　此卷乃小米真迹青绿山水佳绢所作有元晖戏笔四字米氏二字小印及收藏有瑞文图书印此防语另一纸虽元晖之作乃赝书也予往年于古董家乱纸中见一帖即此跋却真迹也今不知何在此为吾车坊郭氏之物屡尝见之今已为郡侯李公所得矣偶于表褙汤生处见而录此跋丙午二月八日书于小楼中
　　元晖画巻
　　诗
　　米家名画可谁伦爱此苕溪春晓村五色昔经虹下贯百年俄与气俱昏酒香青叶文鱼出歌近沧浪白鸟喧料得意行随近逺展图似憩树隂繁【山隂胡隆成】碧澜堂上防鸥波曾记兰舟向晓过满径白云春树少两溪微雨落花多蒲光暖泛烟光湿草气浓兼水气和欲向画图寻旧迹老怀无计奈愁何【东吴杨基】
　　渺渺烟芜漾晓波【阙】　　　每曾过持帆估客凌晨少击榜渔舟出浦多山树雨晴云气黯溪亭风暖鸟声和披图好似苍茫意景想前人奈逺何【彭城刘敏次韵】扁舟昔过江南道两浆吴歌弄春晓野水兰苕月欲低沧洲白苹风不悄阁清水气昼冥冥破暝鸡声殊草草人烟苍莽隔朝墟鸥梦微茫堕湖岛轻风吹送客橹遥羣鸟惊翻曙钟早初阳忽露何处村曲折青林山髙小见图歴歴旧所游白发摩挲媿幽讨前身恐是杜牧之题诗能写江南好【陈川题】
　　銕冠峩峩霜满面留得当时旧题卷画图犹见白虹垂诗句鸾翔共蛟篆不到吴兴已十年梦魂犹绕苕溪舡好山好水写不尽强似宣和十样牋晴波蘸碧瑶峰小翡翠双飞鱼在藻鸥波亭上带余曛只合身从此中老晴窓展玩忆旧时恨不持将同见之兴来且尽一杯酒座上相防知是谁
　　仆之不到吴兴者十年于兹矣忽一日继中先生以米元晖所作苕溪春晓图见示而孟载杨公尝题一律于左词工气逸不觉读之怅然也无锡马弓亦为之效颦云
　　夜听溪上雨晓防溪上山雨歇山更佳尚在空蒙间白云掩疎钟绿树迷逺岛居人想未起隔屋闻啼鸟采菊寄遐趣拄笏遗世情悠然共时适万古同佳盟淡淡水容净冥冥花气多而此清絶境忽闻渔者歌予亦慕隠沦【阙】　夙所尚展图因卧游翘思碧萝嶂【龙泉生张文伯】此卷王惟颙近购于市仆于李贞庵先生家见之为录于此惜无元晖题字而楮墨萧然仅足以备名家云耳【性父记】
　　米元晖画湖山烟雨图【今在菊门卢氏】
　　广文当日官虽冷可奈才名振世何他日君家须炙手而今聊复雀堪罗
　　老年尚喜管城子更爱好山江上青武林秋髙晓欲雨正若此画云冥冥
　　三茆别有洞中天我欲山居屏世缘累行积功多蜕举玉晨欣有地行仙　绍兴戊午季春书于大姚五湖田舍元晖
　　防
　　大姚去姑苏城东南三十里临诸江湖江则曰吴淞江姚城江白蚬江小龙江湖则有陈湖叶宅湖车坊漾独墅淹是也大姚地可百亩浮诸水之间有小山髙不满数丈上有古刹依山之颠曰文殊院正殿有文殊坐狮子像甚奇古周围有深渠数匝乃诵经行道之迹也唐宋名公留题甚多皆刻诸石以寘于壁间米南宫弟兄尝居于其地旧址犹可攷予别业数椽在笠泽姚城江之北与大姚隔小龙江相望咫尺时复往来焉至正甲申予在燕京忽得此巻因拾以归吴丙申之变予避地入闽丁酉归家业一空而此巻仅存戊申中吴复兵燹予亦流离濠梁己酉复归田里故居焚荡荒榛败瓦不堪举目又复得此巻于野人家事物之遇岂偶然哉辛亥秋七月暇日展巻太息因识于后以记岁月云耳云浦道人
　　诗
　　喟然防也宜吾与不利虞兮奈若何鸿鴈欲来风嫋嫋庭前树子落桫罗
　　吴淞江只蒲萄绿金井峰仍缥缈青説与弋人何慕我髙飞鸿鹄杳冥冥
　　大姚湖水白生烟长物都除絶世缘笙鹤不为归鹤怨王仙真是胜丁仙
　　云浦老人乱后复得此巻感慨今昔观其题字可见辛亥八月十五日来谒云浦出以见示戏笔追和米公三诗以写怀云倪瓒
　　又防
　　米敷文既游清都遗迹之在人间者日少至若貌江山之胜槩发词藻之精英翰墨淋漓同为卷轴者则又加少矣此巻其易得耶王云浦再失而再获之所以为至喜耳近又归诸沈氏沈氏代为良医而日章尤知玩古尝缔予交今亡矣子出以征题见之令人凄断洪武庚午二月澹如王行
　　此巻为吴城沈煦氏所藏其先公旧物也尝一示予徐仲山为录一过留沈氏予就其录本而又录之丙午四月十一日
　　特进上卿教大宗师吴公画像赞
　　公自至元中入朝累奉命代祀岳渎及江南名山每竣事必顾瞻修林留憩吟啸至大庚戌在龙虎山作松下象
　　诗书之泽道德之容泰山北斗甘雨祥风一襟秋霁万象春融克仁克义惟孝惟忠黼黻皇猷柱石宗千一百岁今方小住于空峒也【上党李孟】
　　至大四年辛亥还朝燕居环枢堂作内观象
　　俨然服儒邈矣宗聃阳耀乔林霜洁重潭旉兮春温愀兮秋严夷尔岩崖中自隅廉斯则画史笔所形似渊然其存我善模拟寓迹髙道裕孝忠惟直惟诚克溥而公恬于用世器也何宏将髙天放材也何英缅怀古人若李长源吁嗟名臣终慙绮园【清河元明善】
　　皇庆二年癸丑大醮长春宫奉命致玉简于嵩山济渎作存思象
　　天门开兮真人出顔渥丹兮发如漆被寳衣兮耀朝日冠切云兮戴明月体道德兮用儒术祠竹宫兮荐芳苾辅有道兮皇建极敛五福兮以敷锡皇情凝兮沛恩泽亲康宁兮百祥集功名遂兮仙道逸驭雪精兮使橘术肩洪厓兮寿金石【呉兴赵孟頫】
　　延祐元年甲寅公父饶国公母饶国夫人皆年八十天子赐上尊对衣使归为寿是岁留云锦山郡守以旱请祷得雨作飞步象
　　列仙之传身为道枢巻舒经纶绰乎有余宇宙名言河海伟量冠服髙明河汉之上【蜀郡虞集】
　　延祐二年乙卯扈从上京游南屏山见白云东归悠然思亲作咏归象
　　风度之渊如天和之粹如野服葛巾闲雅甚都我闻大方之家以身为患胡为见身外之身而为犹龙氏之徒与德之风夐与众殊以儒为宗而有道义之腴以为学而无山泽之臞止水渟光风舒徐芥视千金杯观五湖藏之名山千载而下可啸歌夫友松鹤而道不孤不然将御风骑气而游于物之初耶【亳郡李源道】延祐间公日侍禁廷进则论道退而燕居作燕坐象吴兴赵公为作松石竹鹤图成时称精妙仁宗皇帝闻之勅令进入御览之余再三嘉奬仍以还赐
　　于惟明时道艺臻极象德之容存神之迹乔松如云舞鹤如雪天鉴所临千载一日【蜀郡虞集】
　　延祐三年丙辰公静息林下见晴空飞云变化无迹作防云象
　　德不形礼为翼熈熈冲静之神侃侃孝友之色笼古络今其舞如云佐理以无为智深而若遗朝承衮龙暮抚松鹤心彻九九太虚盘礴是所谓养其尺宅嗣而生白者耶【四明袁桷】
　　延祐四年丁巳公修大洞毕法作泥丸象
　　大冠如星执玉如盈吁天之休报国以诚出入帝阍翺翔玉京施于有政可使缨谁言道家流传其间众人皆忙我独闲闲混迹在朝何异在山不矫不污其馨如兰缁衣好贤白驹是絷游心圃凝情云笈佩声锵洋瑶坛拾级神明焕然快覩山立【吴兴赵孟頫】
　　延祐五年戊午夏奉防建大醮于上京作朝元象
　　有毣毣之思而弗施有肃肃之容而自仪冠裳孔都登降拜趋载以德舆丰以道枢俾同我尚世之儒相实民之望岂囿于象者耶【浚仪马祖常】
　　延祐五年戊午秋日登西山听松风作听松风象
　　敦礼度延陵裔法清净犹龙氏德充符经在笥中秉直佐元治亲帝祉湛恩沛玉温如鸣佩琚驭埃风游清都俨岩廊际都俞宇泰定存若虚神得一化万殊应环中合道枢【巴西邓文原】
　　大德元年丁酉代祀江渎至于青城之山流观乎清湍巨壑终日忘去作青城象
　　有【阙】君之子孙爰应运而挺生擢华岳以为质振黄钟以为声雷风出其呼吸龙虎为之服乘或翺翔于魏阙或超摇乎太清扼函关以朝骛夕已戾乎青城合元于一体抚玉石于千龄哂方士于碧鸡追神飚于鹤鸣临飞泉而解带拂髙霞而抗旌雪山避其高洁锦水让其渟葢其为道也有要虽欲极而难名语祷祀则以修德为本论冲举则以忠孝为经齐庄惠于物我防孔李之粹精加以卿相而不易宠以恩遇而不惊宜然每别席于宣室永扬风于八纮人徒见其寓形于青城也庸讵知即前日崆峒之广成【豫章揭傒斯】
　　至元中世祖皇帝尝命公主祠衡岳后留朝【阙】过之必蹑飞景于层颠览浴曦于逺海作衡
　　岳象
　　江汉兮扬舲洞庭兮饮马逍遥乎天柱之上游宴乎紫葢之下坐碧藟以忘年防长松以清夏朱草产乎离明寿星见乎轸野为世治之祯祥宜天锡之纯嘏接飞霞于十洲宾出日于半夜公侯造膝猿鹤不避王人荐璧云月为借以予观是翁识鉴者凝于神光【阙】同者隣于化置之端委庙堂则范长生之风轨若夫山中宰相固陶景之流亚也【庐陵欧阳】
　　泰定四年丁卯代祀江南三山还朝醮于崇真宫作上清象
　　冠芙容兮玉比德云霞衣兮绚五色谈大道兮坐瑱席流琼音兮达宣室贯羲文兮妙得一相箕畴兮广敷锡论天人兮天咫尺言谔谔兮帝心格进泰阶兮总仙籍着赞书兮表清直事孔圣兮如一日显祖父兮饶封国信行藏兮古是式从赤松兮师黄石中之兮太虚无迹洞烛万变兮凌厉八极【云中赵世延】
　　至顺二年辛未夏有防大醮长春宫公专主斋法作説法象
　　游乎万物之表而能约已于名教老乎朝廷之间而不濡迹于公卿粲若华星之丽乎河汉浩然云气之出乎嵩衡其凝也止水善鉴其动也祥风时行祠黄石者葢有遗书之托衣白衣者宁辞当世之名导冲和以辅化非嘑吸而致长生伊耆有巢父轩辕有广成则所谓宏衍博大真人者安得不后天地髙日月以赞于休明者乎【蜀郡虞集】
　　特进大宗师吴公事上接下留中出外泛应百端而大知闲闲一皆行其所无事作闲闲象
　　日月之旁衣冠庙廊巍巍堂堂烟霞之上金玉顔状融融盎盎云行悠悠卷舒自由自春自秋山立嶷嶷生遂自殖自朝自夕俛仰而殊畴不忧虞此独雍愉倐忽所过畴不惊瞿此独容与彼哉劳劳此无屑骚解其天彼也忙忙此无劻勷平其畛防彼焉闲闲此无棘艰撤其揵关小知芧狙大知渊鱼斯其谓之闲闲者欤【临川呉澄】大德间奉诏求贤江南过匡庐观飞瀑山中人作观泉象
　　防长松兮坐盘石观流泉兮聊以永日逝如斯而来无穷兮犹道体之不息相天元之真一兮沛为浸而为泽周流太虚兮雨露乎九域混混不舍昼夜兮由其本而真实合一原之自然兮兹逍遥以独得我闻至人应物无迹渊然浩然请以比德【济南张岩】
　　至元四年岁次戊寅夏四月圣天子以特进上卿教大宗师臣全节年七十诏艺文监广成【阙】长臣绍先肖其象中【阙】　知政事知经筵事臣有壬为之赞集贤直学士臣傒斯书其赞之辞一如其师开府大宗师留孙【阙】事臣有壬谨赞之曰
　　大圆无倪大方无隅纯和内融光华四敷挹之其渊持之若虚执道纪以御众百世不能喙其心而但迹其肤学研古今业丰诗书密勿帝侧翺翔天衢为仙为儒以身为枢五十载扶正谊引善类隂芘于众庶有当轴之所不如众庶不知而天子知之是以重恩累庆眷宠近而不疏览七袠之甫及复俾肖像于绘图望之堂堂白须两颊若伯阳氏之在周室貌古而神腴就之浥浥方瞳玉色又若广成子之遇轩辕不言而意已孚则知可以长生久视明道德以赞治化和神人奉天子于万年者非斯人而谁与臣拜手稽首秪奉明诏爰作是赞式昭圣模
　　特进上卿吴公立朝五十余年歴事列圣过龙楼朝鳯阙者不知其几矣时逢昌运身切莫年圣恩傥赐于鉴湖图画更留于翰墨获处山林之胜俨观天日之临于是命弟子张显良作鳯阙春朝图并象侄善为之赞曰
　　于赫世祖宪天立极乃都于燕卜世万亿爰有教父应运而兴维清维静主乎诚明厘祝閟宫大宏其教辑宁邦家绰绰厥效道启世祖继昌成宗武皇仁皇恩莫比隆英君明孝保我清静文庙无为风益竞今皇临御炳焕天书言怀列圣丹青是模贝阙珠宫金碧焜燿天门洞开龙腾虎跳心游道德学际天人动容周旋与物为春老乎山林思我王室展图肃容如覩天日
　　至元五年后己卯特进上卿教大宗师吴公手谢七袠岁从两京防庆风云称燕屡陪于前席光依日月朝恩特异于外臣报效国家靡遑寝息命弟子张显良作龙川晓扈图并象且曰异时圣君优老赐归山林揭之髙堂庶几乎身江湖而心京阙也侄善为之赞曰
　　度居庸之积翠目有瞩乎龙川浥春阳之泽泽地乃涌乎酿泉绿树葱茏兮团葢碧草陂陁兮拥氊卿云轮囷兮五色协气冲融乎八埏望乘舆之旖旎陈羽衞之钩连属车在后鸾旂在前俨幄殿之中峙仰天容之粹然千官列从兮百辟周旋真人入觐兮羽翩跹敷道德兮言五千物不疵兮登大年风畅兮教以宣真人之道兮静以专握枢机兮转坤干皇情悦乎锡赉骈于万年兮赞我元神无在而不在兮犹日星之丽天腾光耀之涏濙兮玩神珠于九渊方云龙之上下兮繄广成与轩辕庆明良之千载兮又奚羡乎凌烟
　　教大宗师吴公画象赞序
　　第一序
　　名者实之宾犹形之有影声之有响相随而不可离者也古之不尚名者莫过于老子而犹龙之论吾夫子不能忘于言焉理之所在有不得不然者虽圣人不能不然也若韩国李公吴兴赵公巴西刘公清河元公亳郡李公四明袁公皆搢绅之雄者也雅与今大宗师吴公相好故皆赞其画象葢用犹龙之称也而区区亦有述于诸君子之后者不自知其言之不腆也吴公门人爰录诸赞求集书其端昔人有言孔李通家者其吴公之谓欤噫一时人物文章之盛如此今予也独以白髪苍顔陪公之杖履咏叹其词藻反有以求诸君子之彷佛而不可得见者此右军之所以兴怀于俯仰者乎天厯庚午四月十五日虞集序
　　第二序
　　集既作闲闲吴公画象赞序之后八年而赞其象者又有凉国公云中赵公临川先生吴公延祐首科三进士浚仪马公济南张公庐陵欧阳公古史豫章揭公又各述赞集于前序因以深叹一时人物之盛不十年而诸公又已去世其在者四五人耳天光向曙少微贯落落之星山气横秋太华擅苍苍之色然而往者过而来者续善称德行者岂乏于方来集虽老于田里尚能为公识之至元三年丁丑十月十五日
　　第三序
　　特进上卿教大宗师吴公画象多出名笔执事以对越上帝潜心以内观神明皆由其手容冠服之威而各有记焉而子孙门人各持归名山不能防一予在京师时尝令陈芝田为小象通作一卷亲录李韩公以下诸君子赞以附之后八年予在山中又以赵凉公以下诸君子所赞小象既各为序矣至元戊寅圣天子以宗师年七十画象以赐知政事许公有壬奉勅述赞集贤直学士揭公傒斯书之朝廷之盛典也陈芝田又依放为小象而别为轴宗师以书来告云子为我录副于上如前两巻之为者而不知集之老且病不复能为此书久矣然尝闻之老子自三皇以来歴夏商二代世有可述其降神于周则为柱史藏室征诸其书而可见焉而史传云老莱子亦楚人或云即老子修道以养寿或云百六十余岁或云二百余岁老子与孔子相见后百数十年有周太史儋者见秦献公或云即老子也其后千年有善画者皆追写其象然则世为象固道家之所尚也宜其屡书不一书也乎老子自隠于无名而见于世者昭昭如此所谓犹龙者固可拟诸形容也耶然闻广成子居崆峒时千二百岁而身不衰黄帝斋三月而问道焉葢至于修身之问而后对也至天子所以尊髙年尚道德求诸冰雪之容者岂徒然哉古先圣王养老乞言之事在乎是矣而广成老子之学者其爱君报徳之盛则亦有周公无逸之意乎至元六年四月十有五日虞集序
　　至正四年岁在甲申二月既望饶国诸孙颢谨录右像赞一卷在城中人家借录今归相城沈氏矣然不知饶国诸孙某者出处其楷法典雅可爱也丙午二月
　　跋吴颢书
　　右吴颢秀才家书一幅诗十首寄上特进上卿教大宗师颢枢密院判公之孙特进公之诸孙故江浙儒学提举养浩君之子也年才弱冠书辞温安典雅诗律清丽而笔画秀整真吴氏佳子弟也昔养浩侍特进公京师公笃意造成之俾日从缙绅先生充广其所学自入官以至为太常博士集贤待制出董江浙文学皆绰着善誉至元再元之四年复来京师明年八月七日殁于蓬莱坊中此书与诗则其子五月廿四日在鄱阳寄来特进公每见此则益悲思养浩不自胜因次韵以自写呜呼桐丝之琴丝竹之管物之尤美者也公尚以昔之培植养浩者而培植其子则养浩为不死也传有之曰国人称愿曰幸哉有子颢有文学能早着见若此养浩可谓有子矣亦可以少慰二老之心矣
　　虞邵庵诗卷
　　答钱翼之秘校枉教之意以奉千里外一笑
　　呉下名书盛有唐流传风致到钱郎闭门三月梨花雨徧写千林柿叶霜客防旧题惊岁月僧将新句度江乡莫愁茆舍淹留乆秋菊春兰各自芳【虞集】
　　钱郎工书越宋唐诗筒千里寄支郎挥毫曾见坐霏屑待漏尚怜鞾满霜商岭歌残紫芝曲钧天梦断白云乡不遗故旧相思意酬唱同留百世芳
　　仆过吴中翼之庚兄出示虞先生所答诗巻輙亦次韵以寓羡慕之意至元戊寅六月十三日金华胡助
　　笔翰风流説晋唐敢将拙恶比诸郎健毫日费徒成冢秃髪年侵不待霜才士宜从鸳鹭序畸人合住水云乡岂期天藻亭中老逺寄词章胜采芳
　　良佑尝奉和虞公所答诗为谢适中州卢彦纪侍官临川遂书以烦往达后古愚编修见之谓宜以附巻末故书之是年六月望日钱良佑
　　圣代崇文迈汉唐相如词赋早为郎天门侍燕常终日江客悬车已十霜展卷得诗惊健笔几时怀旧忆他乡先生絶学追千古一树寒梅压众芳
　　文昔以笔札从侍书公著书阁下公去国今十年矣去年夏谒公于临川之里第今年秋将如怀孟过姑苏钱先生出公手札并得示文伏读怅然先生俾题其后不敢固辞至正元年九月十有七日新安程文
　　汉庭有道起冯唐亦许明光对夕郎正为青春疑素发故教白兔捣霜客来笑我临书札礼达如将讲射乡阁老无时收众望褐夫有日谱羣芳
　　翼之得邵庵所寄篇翰装池成卷携以示予予因有感于其媿悔之言亦次韵增诸卷轴柳贯
　　宋陈亚之诗
　　离郭店马上廻寄乡知
　　廻望离亭映楚山慨然西叹入长安贪程野仆担书引惜别乡人驻足观霞衬曙光烘积霭柳和春色荡轻寒遥期此地归来日迎取相如驷马防
　　赋得黄鹄
　　鸣树止陵阳逢辰下建章奇姿标上瑞正色丽中央昭祀祠坛畔声歌太液旁鳯教鸿作侣天与菊为裳神雀非灵异流莺愧彩章集【阙】宁我类一举戛云翔
　　过项羽庙
　　八千子弟已投戈夜帐犹闻怨楚歌学敌万人成底事不思一个范增多
　　寄寳臣寺丞
　　万里扶云宅寿阡谢公纯孝是家传庐开四【阙】同寒士榱列三围陋昔贤先域定生连理树门人多废蓼莪篇我心罔极君应【阙】露白霜清泣昊天
　　蓝溪闲居
　　白鹿原东虎候西结庐岑寂映蓝溪露侵僧履兰三径秋入农歌雨一犁耽枕溜声摇水宿拂檐山色类岩栖闭门养拙无人问揭尽陈篇日又低
　　开元寺凌虚阁对雪寄解唐卿
　　琼滴琳华一夜凝凌虚雕槛晓来凭眼观银色三千界身到瑶台十二层玉洒砌尘供庾斛粉融檐水妬房陵化人宫好分明在恨不同君把袂登
　　雉媒
　　朱冠衮背一何鲜声厉情骄目睅然若道物情皆锡类雉媒争似鸩媒贤
　　题刘处士先令公鄩功名【刘公事朱梁】
　　当年力战荡妖氛十万雄师四七勲将略妙欺班定逺家声髙过李将军铭图魏鼎文犹在笔勒燕山迹尚芬今日闲披有遗恨可怜生不遇明君
　　读刘蕡防
　　药石危言治乱箴贾生晁错是知音可怜当日司文者不畏人言合愧心
　　谢人惠三山朱柿
　　乌椑珍果益丹名新折红林蒂尚青浆冷夜凝仙掌露味甘秋剖楚江萍圆堆玉椀樱难并削荐金尊酒易醒应有长卿消渴疾整篮封贮到云扃
　　过田文墓
　　当年闻奏雍门琴话着池台泪满襟何况今朝陵谷畔池台无迹可追寻
　　对雪寄崔仲裕【时在蓝田闻崔在酒舍】
　　夺鹤韬霞势渐浓卷帘庭馆好支笻乘槎路濶寒凝冻种玉畦平晚被封天上瑶宫当月圃酒中银阙耸鼇峰思君不得同吟赏知在旗髙第几峰
　　南齐
　　曲江欢宴侍华裾舞拍琴歌艺有余独有纯臣王仲宝解陈封禅一篇书
　　南齐太祖曲江宴羣臣各使効伎艺褚渊弹琵琶王僧防弹琴沈文季歌张敬儿舞王敬则拍王俭曰臣无所能唯解诵书因跪帝前诵相如封禅书帝笑曰此盛徳之事吾何以堪之
　　贻渔者
　　雨蓑烟笠洞庭秋独茧纶轻一叶舟拟共停桡醉天幕缓歌缨足不廻头
　　秋日端居
　　暑退蚊雷静门闲雀刺稀露莎蛩自急星树鹊何依井臼贫虽乐溪山逺未归时情似秋鴈一一向南飞
　　读子虚赋
　　听辞深恨不同时及到同时位太卑可似冯唐论颇牧禁中言下用无疑
　　题故三司副使陈公诗轴后
　　陈公亚之三十丈复不逮承其教诲也事业在卿士大夫者以补国利民传复少于先子遗书中得公启问诗章读之往往意在栖退若送行阆中诗公时为审刑官朝中望誉始充大已有乞醉墦间之叹是知君子自重而不苟合者虞富贵以非道而至如盗窬禽暴焉则非道者恶得而及之然后践履无非义施张莫不仁事功可胜纪哉公忠言美庸固易考清逺之趣疑多在文章常恨不得尽见之熈宁九年冬居彭城公孙师出杂诗稿一卷词格秀古造句愈工则入淡泊愈深若借宅云四壁旧贫宁畏盗一枝虽小易容巢赠无巳师云他年逺公社若个是遗民蓝溪闲适云露侵僧履兰三径秋入农歌雨一犁秋居云井臼贫虽乐溪山逺未归贻渔者云拟共停桡醉天幕缓歌缨足不廻头闻之者孰不洒然而若醒超然而自爱复疑在文章者今一卷之稿已得如是之多固足为喜又得玩君子始终之尚笃吾所好顾何乐如之诗大小二十二篇防中送行不预焉逸者可知已十一月三日曲阜顔复书
　　穆览诗缅想风迹而钦监銕君趣尚逺矣
　　按陈公名洎彭城人国朝正史实录俱无传然常以岁月考求公常歴知怀州审刑院宝元间自屯田外郎为副端寻陞台端已而出漕京西淮南京东庆厯五年转吏部外郎加直史馆改使益梓路六年入为度支副使寻转盐铁后山集载公皇祐元年以副使行河还卒今史亦失书信矣史之多放轶阙遗司马迁所谓灭功臣贤士大夫之业不述非此之谓欤傥非因诗巻长留天地间曲阜长道顔公候官宏中郑公而下诸大贤表而出之则公之景行懿文世之知者益鲜矣虽然公之行事不得书于史册得是褒述于诸大贤辑成巨轴于百年之后又获归诸博雅君子之藏使当世士大夫玩绎咏叹之不足则其荣何必在彼一时之遇乎嘉定癸酉仲秋十七日睂山李题
　　故吏部彭城陈公在仁庙时以御史奉使关中积以故人子见公又见之于河内其后五十年见公孙于淮南于是获其诗稿伏而叹息葢不敢少有述焉也即幸而有如平日公以父党教之读诗可也如与之言诗则未可也已元祐六年春二月十三日山阳徐积谨书世雄窃伏吏部陈公之贤与令德之孙有以显融其后皆见于名卿伟人之所论载几于成书矣世雄不复形容其略独【阙】元丰壬戌间初识传道于松陵获见此书又三年一邂逅无巳于京师今廿有二年矣而二君皆以不遇卒崇宁癸未端午传道之子孝友复抱此书泣以相过抚卷悲涕益以知臧孙之有后窃意此书自是与陈氏祖孙隠矣疑其可自致于斗牛间者金石所不能传也南兰陵钱世雄谨书
　　如彼众流必有源陈家诗律自专门后山得法因盐铁不减唐朝杜审言　嘉定丙子寒孟二十四日睂阳任希夷敬题
　　破锦囊开玉振金舍人胷臆右丞心为时黼藻衣冠薮与国丹青翰墨林慷慨似谁双舞剑风流随处一歌琴燕诒苦志追先烈子夏何须论浅深　元丰二年三月廿三日陈留张徽
　　天圣中先太尉与故国厐公同为羣牧判官故省副陈公与厐公善光以孺子得拜陈公于榻下元丰二年八月乙丑晦陈公之孙法曹过洛以公手书诗稿相示追计五十年矣呜呼人生如寄其才志之美所以能不朽于后者赖遗文耳苟无贤子孙其湮没不显于世者可胜道哉光窃自悲侍公之久今日乃得睹公之文又喜法曹君之贤能显融其先烈是敢嗣书于羣贤之末涑水司马光
　　陈公固所尝闻然不及见也今公之孙以公诗为【阙】读之亦足想见其风采矣元丰四年七月一日髙邮孙觉题
　　元丰四年七月于禾兴始识公孙师仲师道遂得公之遗稿以观长乐林希
　　故三司副使吏部陈公轼不及见其人然少时所识一时名卿胜士多推尊之迩来前辈凋丧略尽能称诵公者渐不复见得其理言遗事皆当记录宝藏况其文章乎公之孙师仲录公之诗廿五篇以示轼三复太息以想见公之大略云元丰四年十一月廿二日睂阳苏轼书
　　辙顷在南都传道陈君以盐铁公诗草相示辙甚爱公诗之精且嘉公之孝恭不坠世德后六年自歙州还京师见君于酂阳复出此诗为示不可以再见而不之志也丙寅正月七日赵郡苏辙题














　　珊瑚木难卷三
<子部,艺术类,书画之属,珊瑚木难>
　　钦定四库全书
　　瑚木难卷四　　　　　明　朱存理　编宋赵子固梅竹诗
　　里中康节庵画墨梅求诗因述本末以示之
　　逃禅祖花光得其韵度之清丽闲庵绍逃禅得其潇洒之布置回观王靣而防须已自工夫较精致枝枝例作鹿角曲生意由来端若尔所传正统谅末节舍此的传皆伪耳僧定花工枝则粗梦良意到工则未女中却有鲍夫人能守师绳不轻坠可怜闻名未识靣云有江南毕公济季衡丑粗恶拙祖到雪篷觞滥矣所恨二王无臣法多少东隣效西子是中有趣岂不传要以眼力求其防踢须止七萼则三防眼名椒梢防尾枝分三叠墨浓淡花有正背多般蕋夫君固已悟筌蹄重説偈言吾亦赘谁家屏障得君画更以吾诗跋其底
　　康子领此诗又有许梅谷者仍求又赋长律
　　浓写花枝淡写梢鳞皴老干墨微燋笔分三踼攅成瓣珠晕一圎工防椒糁缀蜂须凝笑靥稳拖防尾施长条尽吹心侧风初急犹把枝埋雪半销松竹衬时明掩映水波浮处见飘飖黄昏时候朦胧月清浅溪山长短桥閙里相挨如有意静中背立见无聊笔端的皪明非画轴上纵横不是描顿觉坐成春盎盎因思行过雨萧萧从头总是杨汤法下工夫岂一朝
　　王翠岩写竹求诗亦与
　　古画画物无定形随物赋形皆逼真其次祖述有师绳如印印泥随前人尚疑屋下重作屋参以新意意乃足晋魏而来几百年羲献断弦谁解续何况髙束李杜编江湖竞买新诗读愿君种取渭川一千畆饱饭逍遥歩扪腹风晴烟雨画入君心胷吐出毫端自森肃贠大夫来子章何碌碌
　　三诗葢梅竹谱也然胸中无诗者见之扞格翠岩得诗后数月忽问余曰所求画竹诗耳乃及李杜编何也余笑曰非君不解世无人为君言耳作诗必此诗定非知诗人不闻斯语耶皇甫表工学于斯闻余诗欣然求书正恐胷中无诗种又扞格也识者为子一拨予老不事多言云景定元禩良月六日所寓邸乃盐桥王氏家二鼔烛下书诸王孙赵孟坚子固彛斋居士记
　　防
　　吾友赵子固以诸王孙负晋宋间标韵少防戯翰墨爱作蕙兰酒边花下率以笔研自随人求画与无靳色往往得之易藏之多人亦未之寳也晚年歩骤逃禅工梅竹咄咄逼真予自江右归颇悟逃禅笔意将与之是正而子固死矣乡人云子固近日声价伟片纸可直百千予未敢谓信一日鬻书者擕数纸来少室果印所闻岂人情不贵于所有而贵于所无耶皇甫君歩趋子固者也出子固论画真迹一巻及其所自作蕙兰跃然而观感慨系之吁子固不可作矣彷佛子固者斯可矣皇甫君其勉之咸淳丁卯五月晦日隆礼书于春咏堂【叶士则】
　　予防年侍彛斋兄逰见其得逃禅小轴及闲庵横卷巻舒坐卧未尝去手是以尽得杨汤之妙先兄好学躭书每作一事不造其精处则不已也平生留意翰墨之外他无一毫世俗好志之专必工必精此岂晚学之所能哉余作此君彛斋兄每亦许之虽法大苏然笔意之传实自彛斋兄皇甫表昔侍彛斋游所作盖有源流先兄已矣君其勉之咸淳戊辰小暑日书于清逺楼竹所赵孟淳子真
　　昔李伯时表弟乔仲常亲受笔法遂入能品今乔笔世甚罕有其贵重殆不减龙眠用志不分乃凝于神子昌勉之哉子昌年少志锐深造而自得之自成一家可也李乔之事又何足尚云咸淳戊辰良月天台董楷识【字正翁号中斋水峯董氏】
　　画谓之无声诗乃贤哲寄兴有神品有能品神者才识清髙挥毫自逸生而知之者也能者源流传授下笔有法学而知之者也伯氏彛斋天姿颖悟人品既髙以其文章书法之绪余游戯翰墨为众芳写生运笔如飞气韵清防生动造妙其入神品者乎乙卯春子昌至自毘陵彛斋留侍笔砚钦承师事口授笔传摹仿弗释是秋彛斋逰壑翁门叶子昌改馆于髙丈之烟雨楼住游闲雅时而习之心得手应渐入佳趣后数年彛斋奨之日工于斯传子固之余芳者其子昌乎彛斋已矣子昌之笔日进见似之者而喜子昌袖彛斋画法诗巻求予着语余深嘉其志之笃欲勉其艺之精超乎能品援山谷先生题宗室大年画巻云大年学东坡作竹石殊有思致笔虽觉柔年少故耳使大年耆老自当十倍于今精义入神子昌勉诸歳在戊辰中秋赵孟濚题【字君泽号直斋】仆与子固交最密得子固诗章画墨尤伙寳祐丙辰子固与正翁校书法累数十纸仆把玩不释手于是篝灯摹搨一夕而竟厥明子固惊喜援笔成跋几二千言兵后所藏散失而二君亦已矣一日皇甫子昌偕仆山隂袖出子固景定庚申所赠梅竹诗谱及正翁跋语三复之余如见顔色子昌实子固中表正翁实仆内兄弟见似人而喜于焉乃重为感慨云后二十九年戊子中夏汴阳钱应孙定之父【菊泉　书林】
　　余儿时在乡里斛峰先生斋中见墨兰数本笔法飘逸可爱知有浙右赵子固名矣所恨其时未知此趣不能鉴赏及长大宦游四方于江西士友间初见杨逃禅毕公济墨迹游戯天真清絶令人意消及来禾兴知子固为郡人深切自喜首问其乔木故家则然无处询访禾兴为郡为浙右最陋邦以财雄酒色相尚而好古博雅者絶无其人抱璞荆山至寳横道可重太息頼有别驾息斋李侯中原之秀为方今天下名人公余得游从论书法足以破除尘俗然侯止留心于竹不甚及它品为怅一日有皇甫秀才相过形神肮语言如泉絶不类秀才自言能画梅兰水仙闻知为子固表弟毗陵寓客也得子固亲传妙处往往过之青出于蓝与予论画中三昧无不中的因出子固传授诗翰一巻于予咄咄逼人岂郑防三絶足以并其有自来矣是可寳之借观逾旬不忍去手予谓子固不特画兰水仙为古今第一若书若诗皆入能品岂学力可到耶噫吾虽不饮酒知酒莫如我也予尝同皇甫君游俱徒歩市中但见其精彩皪人歩履如飞问其年曰七十有三矍铄哉是翁也抑真水仙中人乎喜之不足特为书相见本末于巻尾以还他时瀛洲防上水仙宫中婆娑政坐诸君耳邂逅拈起此段公案亦足以相顾一笑也大德五年歳在辛丑月建卯鄱阳吴亮采熈载书于嘉兴寓所官舍集雅堂
　　亚之诗与此卷借沈维时所录丙午七月一日
　　植芳堂
　　记
　　余友生沈子复吉授经予门又究习岐黄氏之学于世之名能者治其所居之堂扁曰植芳请记于予欲大其説余谓夫取诸身者莫若喻诸物取诸物者莫若验诸身故志洁矣其称于物也必芳学博矣其游于艺也必芳行成矣其发于言也必芳言达矣其流于后也必芳今欲以植木之术而为此身之喻植得其地而生生则芳且荣矣然则此身之主宰者在吾方寸之地培之养之榛秽净尽其所得于取物之效者近之事又推之及物推之及人何莫非学也岂世之所云小道者哉昔之语植芳者曰董仙氏曰蘓仙氏董氏治人疾疾止俾人植一树杏计实易粟以济诸贫苏氏将仙去语家人植橘凿井曰后此必有疠疠吾人者与人橘一叶水一器即愈后果验彼二人者以仙术寓医然迹其心亦可谓博施矣故后之善植者必称董苏云今生之植将不在乎此而在乎彼生起谢曰名言也书以为记防稽銕史杨维祯亷夫撰
　　世莫贤于董奉种杏亷于取财予独谓奉之种杏乃其巧于取财也取财于人至于再至于三则已贪矣况不义乎取财于天虽歳取之不以为虐况所推与又一于义得不谓之亷乎二者之取其利一也然世知取于人而不避其贪而不知取于天亦不失于亷此奉之所以髙出千载而人不及之也吴中沈君复吉儒家人也防嗜书长而精医不惟得董之学而又得董之心然嫌以董自负故榜其居药之所曰植芳而不曰种杏大凡以术鸣未有不严其视瞻髙其已能虽司马季主犹不免此惟儒者则不然以是观之吾于复吉则为儒医有不待徴于色卜于言而无疑矣加以亷于取财义之声着于人人则其去俗工衒艺以求售者奚啻千百哉虽然名可辞也实不可辞也苟辞其名而并去其实吾恐君之德不竟且不能无于陵仲子之讥则又过矣观銕崕杨先生文故既美其德而又规以中庸之道云洪武己未八月既望登仕佐郎国子助教江隂孙作识于【阙】中都国学之西斋
　　铭【有序】
　　人贵自树立流芳遗臭皆由己而已兰室鲍肆随所入而吾身之得防荣辱系焉故屈大夫慕芳洁而畦蘅陆内史潄芳润而游艺可谓能自树立者矣彼海上夫迷臭为芳而逐之不止至秽德腥闻过者莫不掩鼻而嗟与栁子所传江湖浪人奚以异哉云间沈君文举子复吉秀而文文举命其所居堂为植芳既已勉其自立而流芳于世而乞铭于友人申屠衡以交修之铭曰孝子显亲在乎植身植之以芳德闻惟馨彼愚无知芳臭莫辨薰莸同藏兰芷亦变其变何由不能自植失身汚秽曷以自涤沈氏有子亦既肯堂孜孜进修殖学无忘仰止前贤或潄或沐洁已润身以继芳躅【申屠衡】
　　箴
　　瞻彼草木匪植不芳其植维何毋揠毋荒本浮则瘁肤爪则伤朝培夕溉廼蕃廼昌人胡不树望洋驰骛德义罔修节槩安傅诡随诈谋絺章绘句诞炫其能曽莫予歩云间多彦复吉乃贤搆堂志顔植芳允镌懋学敦行动遵古先复究岐黄诊视了然气运既明沉疴屡痊橘泉杏实流誉遗编子扩其功曷止蝉聨黎庶嗸嗸愿起颠连勉焉宏济百世斯传【同郡王基】
　　诗
　　嘉树发幽芳依依自舒荣阳条接隂颖芬馥播前楹之人事髙洁坐阅岐黄经探源潄清润遡流承德馨嘅彼蚩蚩氓戕贼坏天形捐躯齐草腐遗臭汚编青以兹生物理会我恻隐情熈熈布春阳霭霭登素龄流芳被草木因人植嘉言【殷弼】
　　猗兰被九畹佳蕙滋百畴荃蘅与杜茝罗生交绸缪俟时苟不利芜秽将谁尤朝吾芟宿莽夕吾溉清流兾兹枝叶茂充子杂佩酬援琴发清商扬舲泛中洲美人隔南浦延伫増离忧誓言寄所思川路良邈悠恒恐年不与鶗鴂鸣先秋隂风集中野众芳委林丘兰芷变不芳菉葹漫道周灵均去已久千载谁与俦英英云间彦雅嗜穷防捜蘼芜集逺思再感王孙游何所无芳草子独良好修愿言閟英采以俟知者求【畨阳甘璞】
　　植德期后昌种树期后芳钦尔种植心跻世咸夀康良【阙】　在旦原野丽春光种橘惟盈井种杏必达冈橘盛引灵泉杏熟致糇粮羣物广所惠髙门屹相望恭敬古人意永矣福履将【越人唐肃】
　　髙堂新搆碧山隅緑发仙人好隐居橘叶秋香浮石井杏隂春暖绕庭除百年种德知能好奕世流芳信不虚老我何时防妙诀东风门巷引柴车【越人黄常】
　　翼翼髙堂淮水浔亭亭嘉树已成隂芝兰佳气晴熏戸金石丹光夜出林招隐且容髙士传卫生应得古人心故家乔木今何在信是当年雨露深【云间管讷】
　　槖驼善种树深得养人术宋人揠其苗苗槁死大剧勉彼植芳士鉴兹得与失非加培植功曷及滋蔓力湛湛朝云晞霭霭春晖白光浮红杏林香动幽兰室令德拟同芳修名当自立曽上君子堂防言聊暂述【吴郡樊圃】髙堂何渠渠众芳列前楹罗坐襍兰芷碧叶间紫茎苏井谁可比董林安足称若人休文孙扬芬蔼簮缨厥子乃肯构树德家道承羌吾事姱节采秀撷兰英托根一失所不如萧艾荣薰莸世莫辨君子匪攸宁良时难骤得捐佩缅予情【闽中王举】
　　谓人最灵智卫生每苦拙所惧非饥寒将养不得节达人觧其防在世无所须羲农去我久空叹将焉如念之动中懐积善云有报药石有时闲诗书敦夙好蔼蔼堂前林灼灼叶中花枝条始欲茂春风扇防和弱湍驰文鲂灵鳯抚云舞坐止髙隂下神渊泻时雨尔从山中来相见无杂言赤泉给我饮乃言饮得仙老夫有所爱养色含津气遥遥望白云苍苍谷中树【吴郡金珉集陶句】春阳被皋陆时雨浃初晨荷鉏临前除辟壌尚荒榛艺本日成列培根繁竒芬条枝及时荣惠蕚韡以分服防憩嘉防端居离垢氛眷兹世叶繁德馨惟日新兴言用弃秽庶以乐吾真【临川李镐】
　　秀出东阳裔芳流自百年种来同古史封植岂韩宣术妙医中最名香肘后传满头惟白发待子为重【州来朱复】
　　又铭【并序】
　　吴淞沈复吉氏好修者也既稔庭训又熟岐黄书已人疾暇则植众芳堂下芳葩更荧防馨迭浮因扁其堂曰植芳间征予言予言菽粟麻枲用物也必植而后成众芳玩物也奚植之为哉复吉之意殆谓众芳之托于林谷间者固不假乎人也然而日烁霜饕有幸存者焉有夭折者焉其植焉者自芽茁至于欝茂必培之溉之养之燠之俾气力固生生之意蔑以息也若是则植而遂其生者岂非吾以药石夀夫人之比乎彼自生自有不假乎人者又非人之不仰药石而信夫天之比乎吁复吉其知养生之道者欤至若比德君子特复吉劵内事耳兹不暇论为铭之曰　众芳之生靡贱靡贵根柢浅深悉胚元气维此沈氏取而植之顺物之性相土之冝瘁者使荣么者使硕金之玉之赞天地之德勿爱而迥忽而捐斯尽夫吾道斯全夫彼天【四明乌斯道撰】
　　又诗
　　沈也江湖豪俊客药术由来妙无敌世人徃徃推神功转觉流声动京国茅堂雅构淮水濵开林种杏春纷纭香风东来拂曙影芳葩尽散胭脂云当轩自把瑶轸促发兴时时理清曲客来丹实每同餐耻学庐山据斗粟悬壶负局【阙】　　徒然逺引逃空名何如植芳住阛阓奕世树德苏羣生玉尘霞实世罕有哲人不吝千金售碎锦丛深酣画【阙】青箱每为轩农究我生濩落亦已久弱质忧痒媿蒲栁何当载酒看生红共子幽论肘后【金华何与】
　　雅志叶幽洁莳芳此堂隂端居寡俗好庶得观物心菀彼迳寸苗弱质恐不任灵雨及时降春荣萋以森晨兴荷吾鉏消摇歩前林俟时冀明采敢使芜秽侵灵均世云逺髙踪邈难寻兴言遗逺者媿匪瑶华音【天台林右】幽人澹无为植芳探所得萧艾洊耡耘芝兰日盈积青阳齐象百彚含秀色时当读书暇适意还杖策馨香袭衣袂笑掇愒盘石岂无遗世姿疗病斯服食遐龄慕松乔长揖谢尘迹于兹生意深终当适其适【山隂朱武】荷鉏破苔碧绕屋莳兰荪时雨沛然至众芳日已蕃清晨纵游目红紫罗缤纷稠花洒云雾含光射晴暾丛丛蕴生意叶叶开阳春馨香溢户苍翠沾衣巾坐久观物化见兹天地仁乃知遂其性不在灌溉频睠彼南国叟私忧何太勤爪肤騐荣悴握本灌防繁自谓助之长讵识防其真所以未霜雪往往皆湮沦我知慕闲雅于此颇有闻顾乏尺寸土春来废耕耘岂无抱瓮力目断乡山云何时谢世鞅愿卜尔为邻洪武庚申孟夏七日永嘉林鼎书于朋易官舍
　　东家豪华势薰天名园第宅相钩连竒花异卉看不尽主翁每作花中仙西家买尽膏腴田桑麻极目如秦川所收货利已山积况兼歳歳遭丰年东家一朝成瓦砾西家亦复无人烟予友华亭沈复吉却向鳯阳开药室年来虽诵岐黄书尤自胷中好儒术有地不种果与花有田不栽桑与麻常时高掉活人手旬日可到千百家当知种芳乃种德无力栽培有余力倾摧已作旧枝条顦顇还成好顔色植芳只销方寸余万顷田园竟何益我知种者有自来此芳本自前人栽德泽连绵想无己子既传孙又传子【防稽马弓】
　　元圣制医术功与天壌俱达人识其然昧者徒拘拘沈君文墨士乃是俞扁徒鸿寳秘淮南腾声在天都尝读养生论颇穷种树书开径十余畆众芳罗前除日出輙抱瓮兴来时荷鉏封植不爽节生意纷已敷騐兹草木性悟彼造化枢茫茫六合内有生同一初仁哉轩岐心誓欲济康衢奈何韩葛軰但复为身图乗化遗白云夭札竟接涂我乏经济具对子空叹吁不知医国士举世当有无楚雨霁南峤春光薄行车神方我欲究明当造君庐【天台许伯放】
　　又记
　　一元之气播流于万物周运于人身其生生之理未尝有异也故善养生者不观诸已恒有验诸草木其曰彼鬰然而畅茂繁然而华实生生之理为之也而吾之身独无生理乎于是调之防之甚谨惟恐一隙之失以夭其生故其气充而容寂虽至老犹如壮盛时平易恬澹邪气不能袭蹈水火不能变如古至人者亦岂他道哉能顺其生而已众人昧昧焉莫之或察瘁精神于形欲挫明虚于是非恣纵燋乱使本然之生危如一发犹草木当春夏之交见戕于斤斧圣人惧焉于是设医药之方物取草木味取甘辛量人之疾而投之以复其生意呜呼其亦仁矣哉惜乎世之医者皆希世苟处不足以尽知圣人之教也使生生之意反见害于草木之性豪毛之失千里之缪果谁之过欤吾未尝不慨然为世太息也华亭沈复吉氏通先儒书尤精心于医术研几索防恍乎有得尝曰医譬如植木也能顺木之生则其性可茂无失人之生则其身可壮故顔其堂曰植芳此复吉之髙世之医所以为未及也欤或谓复吉之植芳亦犹苏耽之橘井夫人之病有万不同表里轻重邪满虚实各有其证而槩欲以一味之药攻之非惟不足以复其生适足以害其生而已借曰彼神仙幻变之术可也而使复吉蹑其故踪而为之其可得哉人见其事竒怪举以賛复吉之髙殊不知医者之髙固不在此能勿失之生则善矣复吉以堂记为请予故乐为书之且以劝世之医者也洪武庚申二月初吉将仕郎【阙】府纪善天台王璞记
　　云间沈复吉来居于中都东市口以三圣人之学鸣作堂以居问名于尊翁文举父文举以植芳扁之予尝过焉见其崇檐层砌髙下中度而户洞开方席静设足以延广爽而涤尘坌也左右前后芳葩幽蕤丹红杂而文章烂也淮天晴旭芳馥薰蒸而融液秀彻精气入而麄秽除也因起而谓复吉曰此岂求名而弗得者耶夫芳之为言薰也薫与莸对称而不以相入犹小人之不并君子也薫莸之莫辨也尚矣矧有知所植芳者哉昔屈大夫着离骚以芳馨为仁为义为君子而恶臭为防为佞为小人是非取舍固有所分矣然而鶗鴂既鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈心折志于上官靳尚之徒而甘从彭咸之所居焉乃今圣运休明贤才彚进复吉在辇毂下晦迹不耀而芳香自珍廼若有同于楚大夫之为者意果安在哉噫君子之于世亦观其所处焉尔原以防见逐者也三后之纯粹原固不得而见之矣而其言一则曰苟得列乎众芳一则曰哀众芳之芜秽忠国爱君之心寔拳拳焉乃今沈氏一门父子之贤堂构之重所以命名者若此葢因其济人利物之心丰殖其祚使尽夫人力之至以责效于天耳夫其心之所存道之所存也方之屈大夫其孰多乎哉且夫天地以生物为心风霆之鼓动雨露之滋息有不知其所以然者生物既遂纷纷总总不能以一端名也有人焉通其理而神其用天地之心在我矣心即仁也仁即所谓德也植芳斯植德矣德盛则仁熟矣德之盛仁之熟馨香之闻岂特一堂之上哉系之以辞曰岿哉斯堂纷其植兮芎蓍参苓间芷术兮灵厖夜吠变殊质兮天风斯征芬其苾兮孰其撷之筐筥积兮以禴以蒸或炮炙兮匕剂维良起沉癖兮咄彼二竪逺避匿兮吾民同跻仁夀域兮神圣在天同日月兮七经有书启籥兮邈彼化工生物育兮絜芳之植符尔德兮善植斯获盍自力兮毋怠毋忘毋揠防兮芬其难亏畅以达兮德音孔昭用不极兮植之培之后无斁兮词讫复吉以示其尊翁尊翁文举父曰懿哉斯言也几于橘颂矣意者先生其以古人望女乎乃使来请书为记洪武庚申夏五月初吉乡贡进士四明郑真书于临淮县学之润斋
　　丙午七月二十二日黄应龙钞本见假因录之于小楼【性甫记】
　　三香图诗
　　粉态谁描入画图玉奴相妬意何如生平不入春红队甘与梅兄一防居【吴仲明题】
　　良工写此三香图万卉千葩总不如一见令人倍惆怅歳多昆季不同居【吴源倚韵】
　　楚楚山矾间水仙梅花开满大江边山中万卉方摇落石上三生有夙縁雪霁师雄愁庾岭月明交甫梦湘川当时却笑诗人咏兄弟评来孰后先【浔阳臞陶振】昨夕风水俱逆波石相舂舟人悸乆不定晚出山外始安仆偃仰于短篷之下偶成五言并录呈似
　　舟过道阳城迂行多几程俗殊难共语山好不知名橹趂之势歌调欸乃声来晨宜对月合浦夜珠明【十八日甲子积翁书】
　　虞瑞岩画跋
　　尝考夫六朝五代南渡逮今善画者不可胜计然而各专其一未尽善也瑞岩虞公以画为业闻之既久未尝得一纸笔观之间防于永新寓舍出示数纸山水人物则有情状花木竹石则有幽研禽鸟则有飞翔鱼龙则有变化其余所施无不成趣葢瑞岩遍歴山水穷捜物理而得其妙也察夫百家众技之流能业其先世者葢鲜非惟百家众技之流不能业其先世儒道一而已矣愚雅业儒若子若姓未审异日有能业者不瑞岩有嗣想必能继其业又兾勉诸【吴源书于永新寓舍】
　　闲境志
　　闲境志者肇辟乎方寸之间而莫知其际限之所接自有宇宙便有此境若甚辽邈乃不跬歩至焉无炎凉之俗无风波之途如化国之日舒长如桃源与嚣尘背如混茫之世无为而常自然真雅懐素志之栖寓峻行逸轨之逰歴也境中之人心和而气平神静而体舒不拘拘跂跂不营营汲汲闲聪明之用息思虑之机洒浓厚之情停飞动之根喻良弨之觧檠营道轮之系柅然而笃于修励者讥其堕役于智巧者谓其拙湛于嗜欲者疑其矫非夫特立高尚之人莫此居也昔许由常卜隣焉其视天下轻矣伯夷季札因之以逃国顔闵子仲因之以辞禄位韪哉卓乎莫可尚已若夫坐忘寄傲之流闭关却扫之士徜徉乎竹林莲社之间放浪乎草堂松径之侧曲肱箕踞长啸防吟送日月于枯棋泯乾坤于一醉皆乗坚防骏有意臻其藩域者也乃有黄冠羽服坏衲方袍逍遥其间自立门户曰清都曰净土盖闲境之别名也自世途歆艳斯境榛芜或纯盗虚名或指为防径一出焉一入焉诚未足与议今之人游谈赋咏挟以为高慷慨激昻若心将往者狐疑犹豫终莫能至焉岂以其淡泊无味寂寞难安故喜言而畏蹈可暂而莫久欤余尝熟逰送之者皆自崖而反也因述其防趣以导夫来者【刘屏山】
　　髯戯
　　有相者谂病翁曰仆阅人多矣宁馨殊姿噤吟怪形田面之厐鼎角之清固难以一二论也若翁者虽乏鸢肩燕颔之竒亦无麞头鼠目之陋然而滞言蹇局穷拘羁则多髯之累也夫髯多则貌古貌古则神厉神厉则语不和语不和则交寡合寡合则动无或宜宜乎翁之没没也亦盍镊乱芟繁稍自矜饬乎温而俨然霁而然肃而偃然发而莞然夫如是则孰不争先覩子为快焉左持右挈或挽或推謦欬之间山移海回慢子者加其敬笑子者止其咍运何塞而不开名何歗而不来窃为安此翁曰嘻鄙夫乐随正士自守子徒欲软美求容而不惭吾行之益丑也吾闻之君子修己者非无荣名之患而无素厉之难我则不偶夫髯何罪且髪肤之伤前哲垂戒岂其敝之轻若弁髦相者曰天生百骸所以立我觇聆鼾号附臿挺朶颠连络结厐覭侈哆爪义负荷挥随踏拕惟人具焉阙一不可若夫髯也存乎亡乎皆可以生矣前贻绕涿之讥后发毛蠧之诮苟利夫子必请去之何相撑距而自夺其便乎翁曰子观夫有形之形而未识夫无用之用也易称须贲其义尚矣扶踈郁纡可象之仪也勃拂防鬖可畏之威也縁饰英姿发扬劲气伟人特士造物多以畀焉故黄者紫者欝然者皎然者似猬者如防者帛纒者防编者垂玉者俨若神者白晢甚美者布置胜人者于此不凡者能令公喜者是以蓬头相商防眉辅汉于思强宋絶盼霸蜀美须夸齐长鬛胜楚或抵几而奋或论事而张其刚毅挺挺有如此者或手捋献规或口御仗谊其忠烈炯炯有如此者是既然矣子独何患乎且贵贱祸福天实为之子乃谓去穷有政谓攀荣有梯谓机捩可施谓坱圠可移不已甚乎人各有能有不能若乃防俛顔嚅唲强哂偊旅望尘咿呦乞怜虽位三槐食五鼎马千驷禄万钟泽九族宥十世吾弗能也相者趍隅如惭雅谯病翁掀髯为之一笑【刘屏山】
　　防丝帖歌
　　圆清无瑕二三月时见游丝转空濶谁人写此一段竒着纸春风吹不脱纷纭纠结拟非书安得龙蛇如许臞【阙】　政喜萦不断世眼只愁看若无定知苗裔出飞白古人妙处君潜得勿轻漠漠一缕浮力遒可罣千钧石睠予弟兄情不忘轴之逺寄悠然堂谢公遗髯掠若【阙】卫后落鬒摇人光翻思长安夜飞盖醉酣声落南山外宁知契濶三十秋笔意与人俱老大政成著御明河津外家风流今絶伦文章固自有机杼戯事岂足劳心神【吴傅朋王逢原之外甥也　方一字时佐淳安人有冨山嬾槀】
　　豆腐诗
　　淮南有仙术化豆作璚英入硙松花烂含浆石髓生壑氷刀下冷崖雪釡中明未惬屠门嚼偏怡道者情借菘香迥异杂蕈味逾精腥爼羞银脍加飡侑玉粳山翁惜残齿爱尔当侯鲭【梁寅】
　　题竹深书记诗巻
　　棹拂鸥边緑水锡飞鹤外青山无限胷中清气新诗流落人间　大德元年六月二十九日书于真乐斋【张楧】长句一首寄上叔方有道先生求赐之教
　　卢橘花开梓树踈故人安稳在楼居翠眉狎坐春行酒绛帐悬灯夜读书未必醉来忘简寂祗縁老去尚髙虚离羣应念行春者道逺天寒欲命车【张简】
　　胡石塘遗文【顔乐斋原钞引】
　　顔乐斋者永康胡长孺钱唐僦舍之名也后先余六十年徙迁无常处嚣杂下湿卑陿闇防则皆无甚相逺尝借房僧坊差似静清开爽頋亦掲顔乐字楹间又尝编次所为诗文取防沟还继盱江行十年名顔乐漫抄再取宁海还继南昌行七年名顔乐原抄若无行而不与之俱客疑焉问之贱企贵贫慕富鲜不其然贵非企可致富非慕可来徒令奔走系援毕智竭力悲愁困苦穷日尽年徐悟而中改【阙】益鲜若【阙】于其间不企不慕似安似忘健羡弗行随流处顺固已超然是【阙】上十倍矣乃今予视若澹然眸絶经营之观夷然神存凝湛之光浩然外着自适之容洒然中亡外物之累如是其无忧也若真有道哉曰乌知道非敢为妄也夫非人能为命也必已当为义也听命尽义分也分之在已前已过而不相及后未至而不相谋时迁变而不相待将于何所而措其忧耶无所措忧而犹忧与非已当忧而彊忧等妄也譬夫病在其身权药石对证治之愈而止瞖在其目量鍼刀抉而去之明而止不敢为妄乌知道复明君子忧道不忧贫若其知道不忧异顔子矣顔子广大如天不以霾曀霏雾隘其无外悦豫如春不以风雨霜露间其至和彼荘周者以为饘粥丝麻琴娱学乐持管以窥不能以见全体韩愈者以为自得艰难哲人细事面墙而睹其或但闻遗音长孺也何足以同之昔鲜于侁问顔乐于程正叔先生也是已先生曰庸言何乐侁曰乐道曰乐道不为顔矣侁未达以告邹志完曰吾未识正叔面已识正叔心夫人所造何如是之深也客惘然莫知所言因拾之以为原抄引云延祐七年龙集庚申五月乙酉引
　　吴用晦墓志铭
　　吴用晦卒既禫祭胡长孺以宁海主簿如府计事舍上蔡书院士人周仁荣造焉盖用晦子壻也以所摭爵里行言与弃官将死之事为状一通持来拜且请曰今兹惟夫子文辞子昂篆楷行草书名天下不得以名若祖父非良子孙夫子幸为仁荣妇翁铭又幸为请子昻作篆楷是尚不死请弗已长孺走避不敢当复还固谢尤不可则应曰诺其明年九月监造舟海上成始□阅其状而为之铭状曰猋吴氏字用晦先于越人唐季年鼻祖与族人偕徙来台之宁海县仙岩乡家焉为县人十有四世曽大父大明宋廸功郎大父筹父举尹宋承务郎児时凝然似成人既冠入州学有能赋声为曹偶见推登咸淳元年进士第对防语直不得在髙等明年郊祀始授廸功郎池州东流县尉廵捉私茶盐矾丁外艰服阕循从政郎监绍兴府支盐仓弃归其家未第时乡之先达叶少傅王提刑年秩盛髙都当世名徳折已贵尊与为游知交尉东流时尝权池州司户叅军以治办闻持防哀毁甚既弃官冲泊自守于世若无闻知独于乡里族婣如诸异日今至元十八年浙东造征日本舟材铁百需赋里民急不忍其追呼令子鬻田代输家以故耗施意尤未衰比卒前一歳衣冠哭拜家祠如辞行礼将及歳泊然无语以卒年八十四实大德十一年九月癸亥娶黄州司法叅军同郡金桂卿女子男一人鼎臣女三人其嫡归今任处州路美化书院山长请铭者也长归下夀寳次归胡福臻孙三人男一肖居女二在室鼎臣以至大二年九月壬午葬其乡于吴兴之原得铭距葬日一年长孺曰死生之际防矣隋唐宋选吏繇进士出仕先生类曰是庸禄利蛊士心败文体乱铨法徒靡风俗不足得隽尝试取古举子程文读之裂道叛经违理害义其尤侮圣人之言也夫因尝著论排斥不少置俯仰垂千年卓伟魁杰之士顾出于其间何可胜数近四十年亦得六七公其尤著者李瓘登咸淳进士第既胪传识时相骄肆将覆宗社即日上书阙下挂冠去赵卯发权池州兵薄城夫妇缢州治冯骥战独松岭不胜死髙斯得言丞相当事危急时弃去归愿以同列议已説必偾国罢同签书枢宻院事还湖州眠破屋中或时不食何应桂权发道忠安军事栖霞岭不守刾血裂衣帛作书上之缢州治留梦炎为今吏部尚书廷沮沙不丁平章政事抚言贾胡司泉府主市舶可宰相不可忤意曳出复召如初对得释此六七公者视死何如况区区得防祸福哉髙材大器自非畏名息影长往不招之士有此积蕴必求自着见于时而施用于世固不肯黧面皓首终老于采薪负耒也往往视取士涂径勉彊委曲以就之媒致其身见庸之地又何问贤良中正茂才进士也耶犹寸珠尺璧埋壅尘坌其光辉发见自有不可得揜者乃今用晦死生之际若出入门户与六七公炳映照可铭已铭曰司徒俊造堕莫复吏选哤【莫红切】离道弥黩浮文程人置科目进士千载一干禄已肆礼亡甚桎梏媟侮圣人恬流俗卓伟魁杰天所属髙材大器讵潜伏頫首俛就甘诘曲竒节峻操踵续死生际若伸暨屈用晦洞识盍同录后五百年示陵谷
　　崇宁万夀禅寺杨氏施田记
　　皇帝龙飞之六年歳行丙辰正月辛酉玺书宣谕军民官使臣畧曰杭州路淛江崇宁万夀禅寺住持无受正传长老杨宣慰松江六十顷田地布施属寺水土园林勿夺正传钦受迎奉摹钩镌饰竟已猗欤嘉哉隆勤崇施之盛德也谨按中大夫浙东道宣慰副使佥都元帅府事杨公梓尝任海道漕运万户至大三年冬十月二日用海船僦钱如浙东将渡钱塘至寺时惟见行僧去来包笠栉比无受亲执土木役涂缁手足不厌问焉则拱而对曰桂交广闽蜀荆江浙之适北东西者水陆出此道若辐绾毂矧涛江潮汐异甚天下无有非目且习熟心掉体战不自制普觉和尚弟子曰久禅师择江旁地建兰若为床坐褥席以处之为饭羮餈饵以食之当宋淳熈间尚书祠部为请得赐崇宁万夀禅寺额昔者行宣政使知主此席者之不可轻也择三人于诸山而正传适中焉坠失是惧敢爱劬苦公闻而伟之曰国家厚恩相仍簮笏借祖先遗德薄有田园长必有厚捐思报莫逾及物在崇宁万夀为得其地逢无受长老为得其人谨施松江府华亭县荘屋一区田六千畆岁収四千石永为常住供云水僧饭食浴洗【阙】　渡船是田在已在人皆为外物未施则厚止一家已施则頼之者众以此方彼万倍差殊事闻于家无不意满宣政具以闻上无受月与江渡舟人米约不求僧与其徒四众黄冠往来钱歳费且四百石明年六月丁酉未旦时萧公桥民不戒于火延及浙江亭四旁闾门皆烬而寺独存若有物卫之者无受既具良石以公书请文于碑长孺曰谨铭已之文又为铭曰六清净义独布施先絶恶去本庸慑懢贪博施济众起仁造圣有所不能尧舜犹病霭消雾散洞然明虚嗜欲不作人已一如雨降气滋八荒润泽幽火奥隈涓濡莫干为笃学者趼足苦身受道传业成已去人处匪廪仓出匪楮箧不有施者鲜不陨越钱唐潮汐悍猛奔冲吼声雷震飞涛山崇防晦风雨羣艘并舣进无可乗退无可止久嗣普觉建刹是间饮食床蓐施诸所安初资丐求继借租入百三十年用以仅给譲夷急病尚义杨公延蹔以永廓狭以充捐华亭田六千其畆髙屋钜舟陆栖以走计舟以数受米有程缁黄来渡弗索弗徴枵果劳休烦除垢涤去留疾徐惟意所适惟时无受既敏既勤是荷杨公乆公是承大火四周烈焰旁及有截其疆岿乎特立有己者私及人者公心通道行与物大同是法施义广无有域作此颂诗镵在贞石
　　滴露斋记
　　滴露斋者吴江盛子敬读易之室也民生日用何往而非易其初亦何事乎读也一而两两而四八八而六十四而孰名之曰干曰坤若可句矣而尤不可读也元亨利贞分四德矣大亨而利于贞义直为两事也而其句或难矣六爻有辞十翼生焉理象数之着防尝知其尽言待于辞而未知辞之待于图而后见也至此亦备矣然而未易知也圣贤发天人之蕴先后演绎宇宙所不容己者在是也人心之灵实具众理观其象而玩其辞亦焉有不得其读哉存之于无有师保之际察之于动静语黙之间非必哓哓以声龂龂以意殆于易思过半矣况其义之皆可寻耶而或者转相穿凿自谓古人所未有凛凛乎洁静精防之受诬予则不敢因为子敬言之子敬嘉定尚书之曽孙故皆流传独亲简编肃容端席有翼其临丹砂之英沆瀣之清浩乎夜气之明明以筮期应不占亦贞日进于学矣昔者清溪道士摭竒以俗耳彼且视太极为虚无固将猖狂妄行以为道也假我数年学易以无大过此谁之志也今之人欲寡其过而未能也此岂非句乎予輙为子敬乙其处
　　丘可行墨铭【并序】
　　今溪丘可行儒者也墨法精诣知名当时其子世英南杰传焉今擅其良者莫之或先故永康胡某为铭
　　续桐膏一灯之照袅陶瓯半缕之烟合犊肤烹熬之度中石臼捣舂之权体煅火防不热色借煤逺极釡用候足无滞杵以数多弥坚罔歙松奚栝匪甲煎麝妍非鱼胶麋角靡紫矿丹铅行砚吐馥落纸敷黔防漆幽黝瑿玉光潜不与茂实争书未知彦卿孰贤诚得湛然同传可共吴宇相先人咸言必售价之善吾独悦乃取数之亷或有患槖装之未具已惟忧世业之无传兹亦器尔堪置铭焉岂观美者尚勉持旃
　　古窑炉铭
　　大赤之□【音□火炽见貌】中黄之植以甄以陶玉女斯质虚中而圜众垢莫室允也席珍凝其罔侧我匪物玩所观为徳岂曰瓽间可以止息木天邃清竹帛云积用适其宜芬永日
　　诗七首
　　题马秦山图
　　马秦山在昌国东气候调淑清温融大海四絶路不到紫峦两嶂盘元空天球铿锵泉堕谷辟邪偃蹇厓依藂僧坊翠防互隠见石梁幽磵悬飞潨稻田活水正拍塞人家山崦方玲珑髙台似掌广堪坐千峯相抱寛可宫三岛得见不得到引船欲过遭回风仙圣往来岂荒吾意只与兹山同昔人正色台端立抗疏秦桧非诚忠外主讐敌事叵测植根坚固应难攻上心感悟遽斥逐隠慝了未闻国中时论尚或许忠信此章似亦成匆匆七年复出踞公鼎操柄独握亘初终飞将军囚犴狴秘羣君子死烟雾蒙当时尚议语无验宗社固自巍崇崇岂知【阙】室已戮死在事非复骁前雄秘计欲和缮未具知闻那许余人通事讐败国罪莫説更闻海防休兵戎言挟【阙】伏或太甚羇炎岭何其恫初相北庭去未久劾章宜得窥所衷七闽得归良不恶逺胜鲸鱼翻青红自来举职尽言责余年谁计身穷通代谋立见内难息深愁尚服昌言公天怜孤立不偏倚用絶胜地扶衰翁
　　送蔡尧佐归婺取寒衣
　　蔡氏有子尧佐名家县东阳世儒生白苎长衫皂革舄轻舟附载钱塘行闻道胡公寄兰若谈经磊落天河倾欲聆绪余自沾润一洗学语羣惺惺翁痴凝坐镇不动外间元漠中虚明薄糜不继袄不防讴吟犹自钟球鸣养子弟无米一斛庇寒士无屋数楹尔随僧饭尚一饱絺绤安御西风勍有志不忘沟壑辱冻馁屑何能撄重来犹及十月暖浩歌勿作凄凉声
　　予为此诗送尧佐已而读之自笑曰是秘宻藏中休粮方也若果此道一生不患饥病不可但作笑防也
　　赠吴睿
　　児童学书记名氏粗识东西与三四从衡方直莽莫知已斥羣曹呼小吏清浑淆杂七音伦臂指防迷六书类皮章急就尚如氷何况简编科斗字钱唐吴睿窃陋之籀篆分深注意搜岐诅楚峄刻文汉碑唐碑满家笥展舒临摹不暂停长夜达晨岂思寐秪今已似窥端倪腕运笔从无蹷踬犹梦圆方画榘规重惜分隂肯捐弃识路行不中道休万里古人不难至昔时颠张草圣传悟书舞娘飞剑器桓温刻意刘司空身【阙】声雌良自媿俗纪楚相语逼真虎贲中郎空酷似范金刻木是人形体貌不殊神气异
　　赠樊道佑生
　　半轮明月尚空辉太白闪烁余星防担夫系足防不借薄言送子江南归西风萧萧岂满旂钱唐潮落江水作镜湖拒霜笑芍药剡溪小船逾鸟飞三江九堰亦易尔一去四日还庭闱愿得长在无相违却愁有人感伊威【右抄杂诗中】
　　送胡古愚归东阳
　　建业秋山森立玉秦淮秋水葡萄緑五湖从此开船归荷花不洗秋阳酷钱唐行到月盈亏潮怒【阙】扬暑犹溽二气相代热正嬴九月西风雨初足富春桐江溢两涯蒲防飞上防溪曲三年漫仕归亦佳绕宅碧峦溉如沃出处有道必自知富贵何庸徒嗜欲懐哉税驾思鲈莼千古季鹰岂流俗
　　题何能之墨竹图
　　李公初得湖州迹三日静对无厌斁赵公既见坡遗踪时走招提窥败壁髙公寤寐古丹青元幻出王摩诘三公相随堕长夜朔南【阙】楮更充斥何能之氏于潜生嗜好结成山水癖但逢佳景写作图緑雾翠岚光照室闻道赵公卧吴兴往拜牀下求一笔句法墨妙倐已传去捐馆舍无旬日乗兴落手便逼真虽枝可干苏瞻石题字印章酷似【阙】七十故人犹觧识纵衡【阙】张纒紏书【阙】曲江南【阙】　画生平逼肖尔固能知路勿休堪努力【石塘】
　　题宋梅埜术
　　饮上池水起人死扁鹊变道长桑君安期海上语蒯彻翁后一洗靖世纷在昔至人妙变化炯如秋月开幽曛学【阙】　师字方册徒自枯槁空山垠【阙】翁防阳得书事千载尚可嫓前闻道傍栁下息美防灵君相遇顔殊防遥呼氏名据一帙逝去俨似西飞云走承下风雨谁某膝行再拜陈殷勤语汝今者吾防我安有形迹同人羣强名青阳已见囿沉防世士方酣醺言未出口忽不见眼中汉水流沄沄此岂东皇降瑶席浩歌缓节清尘氛著书别自记祸福百二十载如昏昕片言只字无不售声名江左春雷磤里中宋子得翁秘真迹自絶莸与薰我老厄贫在陋巷箪瓢晏食无腥荤君书幅楮期月日中冬有喜秋【阙】熏雁行债主事良已天边除【阙】来相殷九渊澄寂忘宠辱君于何处窥其濆此道大原自天出马图书兆人文荣河温洛不爱道九畴八卦先皇坟隂符素书尚神授圯下河上安足云至诚无私侔造化殃庆善恶犹【阙】分宋忠贾谊不常有勿与余子生纷纭大德五年龙集辛丑歳十一月丙申朔越三日哉生明金华峰胡长孺书之虎林陋巷诗谓秋忧冬喜皆去年事
　　何君祖臯墓志铭
　　先君子之友在吾里者曰何氏兄弟其文声宦迹烜赫一时至于今里中学子羣严论议颂説乡先生不敢察察斥言其姓名字尚公云时斋寛居云逢年子举二君子之大父曰愕由童子举父曰伦为宋通【阙】郎有子四人其第三子则祖臯君也家世儒者赀业防甚伯兄不事生产二君子既学又不问家事君读书求通大义輙弃去自力为生不数年赡给使其兄若弟得専意问学业成为进士歴中外贵仕有当世名君乃益治其产义不数年致富始大积粟为义廪凡宗族之贫与姻党之贤乡里之孤弱不能自存者歳时月日皆有米帛遗隆杀物差不失所宜君之乡多平陆稻田地接台括二郡间二郡山居十九不宜稻奸民事末歳常负谷出旁近县求倍称息利日夜不为衰止以故无积粟歳二三月常艰食谷贾重玉与旁近县相似君常发藏谷取贱价如谷始熟民朝雪釡【阙】持空以出归而举火环是百余里頼以不饥然其性质直好面折里人或有防过君闻召与语语皆切至闻者羞媿欲死曽不为少止人犹以为爱己不为怨怒后里中莫敢为失脱或过误有不善人为葢覆终不令君有闻也君之处家俭勤甚每食不过一器饭与一杯蔬夜未尝就席寝身所衣褐数年不易未旦出行闾巷田野视里农勤惰随事劝勉归輙课僮奴耕植谷桑果蔬及熟其实硕丰滋甘视他所种若二种虽风雨防晦不在东畎在西畦未尝有须防间及得闲与故人父老防稚为言德若近时乡里数家成败所由唧唧不休自处细以至富盛未尝少改易也伯兄及二君子卒四门之子仰君以学乃延硕儒且厚为礼以故子姓皆贤有文能自卓立而君亦老矣君尝得一官论吏部调监临安府徐村酒库二君子鼎贵用以阶进事得美仕君不以为意趣弃去不頋后以子顗故得武翼大夫年七十三遂卒子顗将君夀溪先茔之侧卜之不吉又卜九里之原则兆未手具书抵所交胡长孺曰顗之诸父幸与子之先君子游顗又幸与子防今将吾父子之铭吾父也奚辞辞既复书许诺矣敬按何氏世出周之唐叔虞其后十一世食采于韩及秦并诸侯韩之公族子孙散处江淮间晋以韩为何遂有何氏世载令德语具国史与二君子之隧碑其隠于之金华山者其先也当宋建炎自金华徙来处永康之清渭里者其五世祖也曽祖墀祖洎父逸君讳子申字祖臯叔伦之子为后于是者也甲子二月二十四日与庚辰二月甲申君之卒同日也娶孙氏忠愍公孙女先君十年卒子珪不慧顗仕宋为武功大夫閤门宣賛舍人敏早死孙男三人女一人皆顗之子也呜呼徃年先君子无禄早世子防二君子为治防事不四三年二君子相继沦防独君岿然存族姻有所仰里井有所頼而后生晚学有所慕而为善有所惮而不敢为不善乃今蔵体魄地下俯仰之间无三十年典刑殆尽而长孺之铭之頋不悲乎铭曰
　　九里之阳有翼有翮鹄峙鸿翔九里之外溶溶逦逦滙于而趾坟髙半丈广视其上典刑是百年为期谷陊陵隳视君斯碑
　　右见陶南村文钞
　　竹月歌
　　竹声爱呼月声清月愈明清光照竹影筛碎澹黄氷嫦娥怨孤眠种桂不种竹有风吹桂花堆作黄金粟我爱竹间【阙】结屋竹间住夜推月出门嫦娥不肯去遗我一片玉照人毛骨寒轩辕铸不成挂在青云端无奈白兎翁捣玉作仙药散与世间人年年生白髪白髪念满头古今人共愁杜康采萱子醸酒能忘忧竹声为我吹明月为我照頋影呼麯生三人共欢笑风定竹声静明月在青天天地为衾枕容我一醉眠摆脱世间事梦到羲皇前为我言至道理极归空沧海一杯水太华一防尘醉形不醉心一醉三千春【阙】黄鹤山中人王叔明画诗
　　和杨友直
　　万事纷纷归去休采山钓水即良谋青山不直田园乐白屋那关时世忧壮士奈何成濩落残年如此愧淹留何当共驾牛车去却泛春江树杪舟【胡古愚】
　　虞邵庵自题戴笠图诗四首
　　浮云满空无所依髙冈独行来者稀仙人冉冉遗松老鸣鹿呦呦生草肥伐木逺闻何处谷倾筐近得故时薇山中欲雨雾先合此日先生戴笠归
　　南园多竹暑气防游来结屋相因依挂巾石壁昼雾湿沐髪池水朝阳晞频年车马践霜雪六月裳衣无绤絺隣翁问旧坐来久此日先生戴笠归
　　老去县车百意灰西风独爱菊花开田家酒熟邀皆去茅屋诗成懒更裁欲及天清飡沆瀣要观日出上蓬莱赤松有约应须待此日先生戴笠来
　　莫问乡人驷马车老身全不要人扶云霄一羽山头杜风雨孤村海上蘓薄命长镵寻积雪多情破防落轻乌莫围玉带垂朱绂此是先生戴笠图
　　李雪庵题显宗墨竹
　　春满承华睿思舒墨君别有圣工夫如何整顿乾坤手不冩臯陶大禹谟
　　题三山万嵗峰
　　一沼曽教役万民一峰曽使九州贫江山假设方成就真个江山已属人
　　题范蠡归湖图
　　名遂功成泛五湖知几千日擅良图向教句践堪同乐不识先生肯退无
　　题夷齐图
　　乾坤分得圣中清一节能为万世经殷灭周衰几今古首阳山色愈青青
　　题平阳龙神张诚叔别业
　　姑山之东山之隅龙神风物美且都泉清树茂田膏腴中有太古仙民居云是先人之故庐趺千字存遗墟左冈右林跨修途前潭后阜开画图栁塘竹坞当【阙】药畦花圃相萦纡三间茅屋蔵堪舆延賔有斋防有厨壁间悬琴架积书文楸在榻酒在壶棣华春风欢友于紫兰芝草罗庭除田蚕舂硙贾陶渔牛羊骡马鸡豚鳬丝麻委婢耕委奴嵗时足以供百需打门未始惊追胥绕屋时闻幽鸟呼主人况乃非世儒王门旧曵邹枚裾胷巾素有廊庙谟冥鸿未可世网拘振衣归来弗踌躇青鞋布袜竹杖扶南窓寄傲忘居诸一觞一咏日自娱高情澹澹寄太虗出岫野云同卷舒寛兮绰兮矩不逾优哉防哉乐有余人间有此安养区辋川盘谷未必如平生我亦山泽癯所经佳胜神与俱田园至乐独譲渠知君之乐孰若吾自笑才非陶谢徙作诗【阙】　其可无
　　睦人桂衡孟平诗七首
　　代人送王惟中
　　秋来忽得桂衡书又报王郎去【阙】除若有乡情湏寄我便生宦况也从渠山中歳月三逢雁客里饔飱两馔鱼此去上林方校猎要因奏赋识相如
　　送孙性初主簿兴化
　　新栁色未匀北郭灯尽试买舟吴山驿送子为贡士杨栁隂满地荷叶大如钱送子浙江亭去作闽中官为士必作官未有如子快读书取青紫信若俯拾芥虽由读书力亦荷明主恩子尚夙夜思何以荅至尊惟皇有大诰善恶靡不载善者子当师恶者子当戒恭惟大诰言昭若日月悬为民父母者不出于此编子能遵守之万无一不济岂惟免疵疠亦可长富贵父母愿子安师友愿子贤子有万金书到任及早传
　　苏李泣别
　　我生自恨不如死君死谁知更得生十九年前今日泪都无一滴为功名
　　九日陪陈广文贡有道游伏龙冈新庵
　　久客思归未赐环登髙且上鳯凰山空将青眼看重九不见黄华露一斑老境更从天卜健僧房长许客偷闲广文不是无良舍那得清幽似此间
　　春暮
　　忍将愁眼看韶华桃李无言日自斜晚白菜肥蚕出火冬青花落燕成家归田谁复如賔馌入室今惟对影嗟无可奈何聊且睡不劳春梦绕天涯
　　云涛轩
　　髙台图画自天开下有轩居亦壮哉云气四时多似雨涛声八月大如雷直看查泝天潢去莫遣舟乘雪夜回拟待他年具舟檝中流小试济川才
　　安节堂
　　晚节何由得此安阿儿能孝母心寛蝤蛑晓馔来江浦络纬秋声上井阑松柏耐于花易过衣裳偏是防宜看登堂为尔歌眉夀春酒香浓李子丹
　　邹奕诗六首
　　寄沈诚庄
　　芝轩先生人中仙儒医并称世所艰顔井泉通上池水孔坛杏接匡庐山焚香鼓琴白昼静吟诗防茗青春闲老樵何幸忝知己日日杖履相徃还
　　又和诚荘韵五首
　　关塞同为客王门共曳裾青云应咫尺白髪竟何如忽忆吟梁甫长懐赋子虚所嗟衰朽质多枉故人书春来倦行乐春去却寻幽花落随风舞溪喧雨流乾坤真逆旅身世似悬疣何物令人羡忘机海上鸥闲居忘俗累行乐喜芳春露滴乌巾垫花迎白纻新清歌移晚兴佳句涤襟尘处处香醪熟谁家味最醇荏苒伤春老蹉跎惜髩华客居犹未定社酒不湏賖花栁知无恙云山画莫加寻芳徒歩好何用早将车长须携尺素邀客扣涂茨筋力非前日襟怀似昔时酒从花下酌船傍栁边维风景还堪赏来游也未遅
　　陆禧彦吉题山水图
　　谁写云林景亦竒却如吴岭越来溪柴门未启鸡初唱竹院才闻鸎乱啼蔼蔼烟笼花树合漙漙露浥栁梢低令人万里乡心切吟断东风望欲迷
　　沈绎诚荘诗二首
　　送谏师哲
　　万里还家【阙】　门东风塞路雪犹存栁条未放黄金缕竹叶先浮緑蚁樽比及杜鹃啼客邸料应画鹢到江村白头交托忘年旧好附乡书示侄孙
　　寄以潜侄
　　吾宗阿侄侍金门要竭忠诚报宠恩白髪至亲惟叔婶青嚢传业有児孙客边自吊灯前影身后谁招石上魂却写容仪聊寄汝可能函骨到丘园
　　詹孟举挽袁子英
　　吴门山水隔陈雷鱼雁依然得徃来书后常思洞庭橘诗中人寄陇头梅但知抱道非贫病谁料生児是祸胎老泪尽从枯眼出西风遥洒凤凰台
　　右见叶文荘水东日记
　　文章滑稽目录
　　石君传【司马用彰著出程以文黟】　甘澧传
　　范光传　　　　　　　　竹君传【南集并孙大雅着出陶南村】黄将军传【文钞姚广孝着】　丰本传【出本集唐肃】翁仲传【着出本集朱应】　梅先生传【辰着出本集王元章】
　　楮虚白传　　　　　　　连华传
　　墨君传　　　　　　　　鞠传【着出竹斋集并童中】元寳传【州着出本】　　　竹夫人传
　　璞隐者传　　　　　　　麯生传
　　氷壶先生传　　　　　　白咸传【集胡长孺文抄五篇并杨亷夫】玉鸾传【着出东维子文集】　夏清侯传【不知何人作见旧钞】郭索传【宋陶谷着出清】　自然道士传
　　真一先生传
　　夀光先生传【异录高似孙着出蠏畧】杜处士传【三萹并任】
　　桑寄生传【士林着出】　　　大庚公世家【松郷集东坡集】
　　汤婆传【中萧鳯】　　　　　孔方传
　　墨者传【徐伯几】　　　　玉友传【刘岐】
　　玉鸾传　　　　　　　孔方传【新仲铭】
　　汤媪传【吴寛】
　　老境六通【并序　元翰林学士汲郡王恽字仲谋号秋涧有文集一百巻】
　　夫人生百嵗如驰驹过隙能几七十者又复几人所谓傥来外物犹浮云过目亦何足道哉因感壮年所行多轻生之事趋前太猛一也读书过分二也饮酒无量三也妄虑坐驰四也喜谈好气五也战艺多劳六也不肖今年已逾六旬念此六失觉五十九年之间何啻是耳而惊而愕且畏且怖岂胜慨哉故养生之念蹶然生于中葢其势有不得不然者因作老境六咏庶几与吾同疢者闻之不无少有所戒亦老者安之之意也至于直逹性情以捄徃失初不以工与拙为计也幸观者无诮至元二十四年冬十一月秋涧老人谨白
　　饭饱即歩
　　残书读罢午飡余信歩徐行当泽车接武径过通德里谈时到故人庐老便歩稳靴无袜静爱声璆佩有琚相送归时灯已上到床一枕即华胥
　　目倦忘书
　　辛苦防明六十强满前花黒理应常酒杯纵对甘无分书巻相看任久忘虚室静深便黙坐午晴烂怯余光悠悠未了三千牍吟讽从今付【阙】郎
　　言慎养气
　　聚首闲谈足是非到头赢得小人归属垣有耳常扪舌守口如瓶慎动机珍惜无先吾气浩坐忘深识道心防客来客去俱恬静克已存诚恐庶几
　　食甘戒饱
　　食前方丈肉如林莫遣分毫胃气胜百斛尽从中所过防躯能不病相仍已饥便饫甘能止过软虽鲜热即乘此是老坡真圣药免教携杖去腾腾
　　寤寐絶思
　　梦神依例到残更目似鳏鱼了不瞑正为胆寒増展转不縁身老惜伶俜涤除覧归安静宰制心君入杳防昨旦早兴襟【阙】足不知青镜髩星星
　　息艺休心
　　辞笔纵横更老成只来虚誉不根经风云满眼嗟何有月露盈箱笑未停肆口成章终妄作忘言休思是頥龄子渊直在心斋妙一字何尝及性灵
　　茌平县乃马周故乡今荒废特甚县中惟有三两家知县姓陈处州人邀予同徃西门邮亭中看花邮亭固废圃尚有数峯竒石花名玉珑瑽枝叶与琼花无异但花蕊层生与叶相间逺望如翠烟笼玉幽香扑人遂呼浊醪痛饮花下陈县公取纸笔求诗乗醉走笔赋二律
　　谁司后土作花王忍置瑶华官道旁衣袂不经尘世染梦魂犹带广寒香孤蟾照破琼林雪飞蝶栖残珠树香天上人间惟有此好将阑槛防荒凉
　　何年碧海防璚仙云制衣裳雪作钿醉鎻素虬纒寳树闲骑白鳯下瑶天鹤林寺废空流水后土祠荒起暮烟惭愧邮亭一株雪春风犹得路人怜【黄鹤山中樵者王】叶公政字克明淮隂人国初行宣政院都事季实之子翰林直学士蟾心之从子也至正甲午政以浙省幙史奉卜顔平章檄转饷鄂阃时丹阳富民束子章先与是役防饮于蕲气合即以兄礼事政未几起赴沔束泣别曰弟今济大江渉重地兄言行笃信愿以赀相托政谨蔵之越两月束之友朱率其奴来报曰束不幸入莲台湖遇盗死矣政抆泪曰束己矣家固无恙也劳之去明年竣事还镇江要束氏启嚢缄得钞二百五十缗黄金五十两银三百两珠八十枚衣帛有差归之束氏余钞五十缗黄金五两银五十两珠千枚有朱题封归之朱朱氏盛醴馔以谢辞之前国史编修官胶西张复初嘉政义髙为着还金记且称政防知读书澹利禄尝从平章克池之诸孙破兰溪渠魁徐贞一平蕲水寨司辎粮四年无纎芥谴何平章凡七荐中书不报人谓公侯子孙必复其始天道岂独逺耶蓆防山人王逢播之诗曰
　　蕲春肥羊采石酒君为玉昆我金友夜谈接膝昼握手乾坤意气同髙厚霜风吹芦客衣薄湿云羁鸿飞漠漠篷窓篝灯照装槖叹君逺行感君托莲台湖深浪拍银鹧鸪杜若伤心神天生祸乱有今日谁谓交游无古人叶郎还金何愧窦禹钧
　　张延年记事二则
　　翰林伯生虞先生蜀人也布衣时落落不偶抱经世之才挟贯道之器乡人莫之竒也遂遨游四方渉江湖歴险易无不周覧而求访焉至钱唐僦居客邸一日偕友杨仲宏薛宗海范德机过西湖之上谒方外渊防宰链师之庐求祷仙卜休咎渊防即设几焚香置箕悬笔而叩有顷箕动笔运而附降云某非仙乃当境神也渊防叱曰吾不召汝神何来神附云某来兹欲凂虞公作一保文申达上帝用求廷陞幸公勿吝某将报德焉众咸谓虞曰君无辞神请公诺翌日文成火于西湖之濵逾旬再诣渊防之庐又将祷焉神复降云某得陞而城隍矣特相报谢虞公后当极贵无忽神退众咸惊且异焉后公游京师初仕冷官不三十年官极一品爵赠五世文名天下德流后昆生封公没加諡顺受五福何其盛也岂非先世积有余庆天将报施于公以致然欤杭州属邑民某姓宦室也所为不法流毒一乡众怨赴诉词出雷同事觉逃匿累连无辜宪长震怒督责有司示罪赏掲大逵家至壁白彼所犯敢匿者罪连坐能捕者赏万缗号令四布追索甚急郡民王一山者彼友也业儒居湖山第一楼俦彼于宻朞月不发计求脱之禁严不可隣察知慕赏报所属率兵吏围其室捕被获之山亦连坐有司走告宪司长云孰敢匿彼拒法如是耶迅致兹吾亲讯之有司驱山囚见宪长长怒遽问云女知彼所犯乎山曰知之女知刑法乎山曰知之女见有司掲罪赏乎山曰见知之女奚不就利而避害既发何词焉山曰山知彼所犯来奔乗其危售其友欲避罪而求赏则为名教中罪人也山不忍为事党连坐则甘心焉宪长闻山语竦然曰君子所谓临难毋苟免临财毋苟得山实践之矣此义士也语云观过斯知仁矣若罪之吾且政苛而刑滥民何劝焉遂释之宪长鲁斋许先生之子也此事杨太史元诚公言太史平日笃信人望也匪揄扬之士必不妄请书此入乡老孙先生客谈传以警世之为友不义者云【乐谷易民张延年书于管公楼】阅松江志见瑁湖留题一词因次其韵
　　对九峰无语听一声清唳华亭孤云深处当代才华知葢世日下长虹光吐空为吊英魂延伫回盼中原狐兎穴问洛阳宫阙今谁住吴与晋在何许　人生莫道儒冠误便卧龙跃马必竟也归黄土何似扁舟鸱夷子风烟五湖归去一叹起将如意舞【阙】教咸阳黄犬叹渺吴淞不住流今古斜照里羡双鹭
　　记事三则
　　防稽阳明洞天在秦望山后禹庙之西南云即古禹穴越之胜境也洞有东岳行宫及道宫深防盘礴诸峰罗立环耸予尝防宿道宫次日有老道士鹤髪朱顔延至其室室横置一夀具云已十余年矣未能即弃人间世而入此木匣也其后军临城下道士乃先沐浴冠絶粒饮与众别而卧于棺中七日不死军至开其棺复食之而生数月城不破而军退道士乃入城病卒向之具不可得矣岂亦有分定欤【陈睿书字思可】
　　至元元年春仆之永丰县于钱塘江头覔舟上常山同载有李孟容名度中原人乃翁官番阳今由京师回因言在都城见一全真先生年五十余相貌魁伟尝坐省东茶肆中所言輙有验自亲炙之造其所寓在五门外第二桥民家叩其所行不答遂敬之如师询以出处乃曰汝仕不在北方且宜南归四十后方可食禄临别复问及时事其人曰此后当改至元至元后改至正天下乱矣时元统年也李曰国初已有至元矣其人曰汝但识之李南还至闸河闻改至元心益信之既别仆每记于懐数年果改至正葢贞者正也十七年丁酉保叅无锡州判李自严帅下令史来锡山相防云四十后方补饶吏迁池州辟严幕时将六十矣未几陞分省掾卒于吴全真之言信不诬也特不知何术而先知耳【蜀人王立中】国初张可与李仲方鲜于伯机同仕于朝既而张公除江淛郎中仲方为都事鲜于淛东经歴胥防于杭甚欢一日李卒于官张公移书伯机曰仲方没矣家贫子防吾不经理其家孤寡何依吾许一女配其仲子伯机闻讣哀祭成礼亦以一女赘其长子即从善后官至绍兴路推官仲子字复初官至淮安路縂管防定间为江隂州尹余馆其家教四子惟长子叔成以文学名乃知前軰结交重气义不以势利易其心诚可敬也张公仕至中书左丞元朴公乃其侄享富贵必有异于人信不诬矣二年戊申嵗金思诚书
　　记事二则
　　檄书露布何所起乎汉陈琳草檄曺操见之顿愈头风遂谓檄起于琳説文檄二尺书徐锴通释曰檄徴兵之书也汉髙祖以羽檄征天下兵有急则挿以羽尔雅木无枝为檄注檄擢直上也文心雕龙有张仪檄楚书隗嚣檄【阙】斯文文选有司马相如喻巴蜀檄文则檄非自琳始也明矣隋礼仪志后魏每战先书帛于漆竿上名露布世説桓宣武征鲜卑令袁宏作露布倚马手不辍笔俄成七纸如隋志世説所云则露布起于后魏而晋国之【阙】汉官仪凡制书皆玺封唯赦赎令司徒印露布州郡又汉书贾洪为马超作伐曺操露布则汉时已然及读初学记引春秋佐助期曰武露布文露沉宋均云甘露见其国布散者人上武文采者则甘露沉重岂露布之义当取于此与
　　勾曲山房熟水法削沈香钉数个揷入林【阙】中置瓶内沃以热汤宻封瓶口少之乃饮其妙莫量南村野史陶宗仪书
　　壬寅六月王云松过葑溪上出此数事因为借录之如右云锡类堂中记
　　酸斋降笔作清江引一阕赠鉄笛道人
　　铁笛一声江月晓催上长安道金紫罗袍象简乌纱防谁不説玉堂春事好
　　虞邵庵诗
　　寄侯頥轩
　　侯公有道术隐在洞庭山仙橘曽供母幽花自悦顔新诗传石洞旧语忆乡关我欲长相覔应骑一虎还
　　题鹤亭诗稿二首
　　三幅吴笺二十诗才华宫锦翠蛾眉长吟易尽愁无那抱膝茶烟两髩丝
　　东南佳丽【阙】长歌水碧空青【阙】未多莺啭上林千树栁但闻新咏奏云和
　　题丹丘青山白云
　　北苑今仍在南宫世奈何青山觧浮动端为白云多
　　题汗简
　　汗简一编乃郭忠恕所集凡七十一家字迹为证古尚书为始石经説文次之观其源委深有自来嗟夫字学之始始于苍颉无字之字天真粲然有字之字笔法宛然古无笔笔于秦至秦而小篆生矣今人率皆遗小篆之法不古之尚而今之尚流而愈流忘本亦甚古人制字良各有説特后世莫知其故传之久而后人不免有舛缪竟防其本真汗简之作追古法于既泯流新传于无穷郭公之功多矣后之业字学者可不知之庚寅六月所南郑思肖为山磵叶君题汗简后
　　题伯机临鹅羣帖
　　仆与伯机同学书伯机过仆逺甚仆极力追之而不能及伯机已矣世乃称仆能书所谓无佛处称尊耳必明持鹅羣帖见示使人叹赏不能去手而义甚庆其有子也至大三年八月廿三日将赴杭州车桥寓舍题【子昻】
　　题钱舜举画
　　舜举作着色花妙处政在生意浮动耳尔来日夕沉埋醉乡吾恐久乃不复可得觉非其深蔵之同郡赵孟頫题
　　兰亭十三跋【子昻】
　　兰亭墨本最多惟定武刻独全右军笔意此薛绍彭家所拓者不待聚讼知为正本也至元己丑三衢舟中书时过安仁镇正月望日
　　兰亭帖自定武石刻既亡在人间者有数有日减无日増故博古之士以为至寳然极难辨又有未损五字者五字未损其本尤难得此葢已损者独孤长老送予北行携以自随至南浔北出以见示因从独孤乞得携入都他日来归与独孤结一重翰墨縁也至大三年九月五日孟頫跋于舟中
　　独孤名淳朋天台人兰亭帖当宋未渡南时士大夫人人有之石刻既亡江左好事者徃徃家剜一石无虑数十百本而真赝始难辨矣王顺伯尤延之其精识之尤者于墨色纸色肥痩秾纎之间分毫不爽故朱晦翁跋兰亭谓不独议礼如聚讼葢笑之也然传剜既多实亦未易定其甲乙此卷乃致佳本五字镵损肥痩得中与王子庆所蔵赵子固本无异石本中至寳也至大三年九月十六日舟次寳应重题【子昻】
　　兰亭诚不可忽世间墨本日亡日少而识真者葢难其人既识而蔵之可不寳诸十八日清河舟中
　　河声如吼终日屏息非得此巻时时展翫何以觧日葢日数十舒巻所得为不少矣廿二日邳州北题
　　昔人得古刻数行专心而学之便可名世况兰亭是右军得意书学之不已何患不过人耶
　　顷闻吴中北禅主僧名正号东屏有定武兰亭是其师晦巗照法师所蔵从其借观不可一旦得此喜不自胜独孤之与东屏贤不肖何如也廿三日将过吕梁泊舟题
　　学书在玩味古人法帖悉知其用笔之意乃为有益右军书兰亭是已退笔因其势而用之无不如志兹其所以神也昨晚宿沛县廿六日早饭罢题
　　书法以用笔为上而结字亦湏用工葢结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也廿八日济州南待闸题
　　廿九日至济州遇周景逺新除行台监察御史自都下来酌酒于驿亭人以纸素求书于景逺甚众问余书者坌阑殊不可当适登舟觧防乃得休是晚至济州北明十里重展因题此巻
　　东坡云天下几人学杜甫谁得其皮与其骨学兰亭者亦然黄太史亦云世人但学兰亭面欲换凡骨无金丹此意非学书者不知也十月一日
　　大凡石刻虽一石而墨本皆不同盖纸有厚薄麄细燥湿墨有浓淡用墨有轻重而刻之肥痩明暗随之故兰亭难辨然真知书法者一见便当了然政不在肥痩明暗之间也十月二日过安山北夀张书
　　右军人品甚髙故书入神品奴小夫乳臭之子朝学执笔暮已自夸其能薄俗可鄙可鄙三日泊舟虎陂待放闸书
　　跋定武禊帖【清容居士】
　　欧阳公着集古录言定武二民家各有石较其本纎毫不异是则定武有二本从来久矣后宋诸贤谓薛向之子嗣昌私易定武本别刻石以防公库此论千人一律今以欧公所论则有二本薛之定武果易以归则民间犹有一本是合公库本为第三本矣议者又谓嗣昌镵损湍流帯右天以乱真后入宣和曲水亭予尝毫髪辨证亦防有不同此卷压角小印正嗣昌名印而米防阳亲跋尤真旧蔵张乐政孝伯家其子寺丞即之以书名一时大变古体遂不能传印浅犹可考也今以予平昔所见本悉疏于后
　　不损本
　　赵明诚本前有李龙眠蜀【阙】画右军像后明诚亲防明诚之妻李易安夫人避难寓吾里之奉化其书画散落徃徃故家多得之后有绍勲小印葢史中令所用印图画者今在燕山张氏家
　　王顺伯本第一跋是王黼顺伯名厚之号复斋有金石录家蔵石刻钟鼎篆籀鉴铭泉谱侔内府其家前后不废近嵗丁未【阙】赴新昌尤【阙】遂悉散落始归于龙翔道士黄石翁黄秘不示人后有顺伯为浙西提举时携入秘省诸贤题名皆有其最著者楼宣献刘文节今亦归张氏
　　赵子俊孟吁本得于闽中有楼宣献跋剪碎作册页与前二本无异今归子昻承防家
　　苏承防易简第一跋后有元丰诸贤同观于鄞之城南崇法院有【阙】信道字画然不著名在内侍谭氏家精神无毫发恨
　　赵子固本舟过嘉兴遇风舟覆子固疾呼曰兰亭在否舟人负以出子固作跋识其事复题八大字曰性命可轻此寳难得子固死入贾相家贾败籍于官有官印归济南张乐政斯立今在集贤大学士李叔固家
　　潘经畧畤本题识皆德鄜手书满轴予以有半跋本遂赠善之文原邓借田师孟师孟有借书不还癖因留之予跋乃剪去矣
　　损本
　　龙图阁学士刘公克蔵本细书满纸后有贾相跋亦满纸括苍郑用孙为福建儒学副提举得之为翰林应奉贫质于甆器刘氏屡入子钱卒以逋重为刘氏所得有叔信父印
　　损本多有叔信父印葢宣和曲水亭既成臣以御笔繇京兆薛嗣昌家宣取留内珰所暮夜以匮金纸即越蝉翼纸叠三纸搨印故下本肥中本着中上本防痩然皆无异此本子昻得于都城装成册页磁器刘生手之不置以银壶林盂易之
　　翰林承防赵孟頫家本得于霅溪陈侍郎振孙伯玉号直斋其家蔵书冠东南今尽散落予家亦得其数十种此本亦有叔信父印
　　翰林侍读学士张伯浮本有黄豫章跋予每疑镵损与山谷差有后先然本无异前数本更俟它日以考








　　珊瑚木难卷四
<子部,艺术类,书画之属,珊瑚木难>
　　钦定四库全书
　　珊瑚木难卷五　　　　明　朱存理　编
　　唐人临十七帖
　　防
　　此帖唐人书无疑得子昂完补遂成全物当与苏子羙补懐素自叙同一珍秘视朱繇为道者异矣【邓文原】临书如九方臯相马遗其黄笔意洞达妙在转折若拘于位置不复有神韵矣唐临十七帖较阁帖多异此卷纸卷品质墨色真数百年物宋惟苏才翁米襄阳得此妙解能书者必能深辨【袁桷】
　　观补者之难能则知临者之不可及观临者之不可及则知想像所临者如飞仙神龙之不可测识矣【桷又题】此特唐人所摹搨其笔意沈着已如此不可及况真迹耶【杨载】
　　松雪补书固不逮唐人然风气自可相较恨不及见青李来禽真迹与此临本又当何如耳【张雨】
　　松雪翁负书名于当世然八法四斡之际真不愧古人观唐人所摹帖不完处数行但神采沈着处知公不逮古人多矣观者粲然奚待赘述虽然渡江以来二百余载鲜能与公并驾者后此以徃又未审孰能继之临风嘅叹【陆行直】
　　右唐人王右军司州等三帖用笔沈着转折熟圆自欧阳法中来至其妙处从容中道诚书家所不可无也吴兴赵翰林补其不足前人已评之故不论平原凌友仁好论书座中见此帖谓杨汉公所临良是【柯九思】吴兴赵文敏公以书法称雄一世观其手补唐人所临右军司州帖近汉时之阙帖殆如叔敖优孟虽神采不能无茫之殊见者当未易辨也【项炯】
　　右十七帖真唐人所临本沈着清劲葢未易得问缺数行而吴兴赵松雪补之好事者所收阙其三帖自诸从并数有问至不信具告于是博采之而三帖复得于戴氏厚甫之家宛然为完卷此岂偶然也哉神物离合固自有时不啻干将之与镆铘也邵君文伯好古博雅一旦得其全于遘求分散之余足以知其嗜好之笃幸寳藏之【蒋堂】
　　子昻临洛神赋
　　防
　　余临王献之洛神赋凡数百本间有得意处亦自寳之顾善夫余之爱友其家所藏者皆得意笔也扬州何进士每以髙价求予书可谓好事者遂书此赋一通赠之至治二年秋孟子昻记
　　吴处士墓铭
　　距福州西南百二十里其属县曰闽清西南又四十五里其山为平山有隠君子吴公居焉乡人髙其行称之曰处士处士之先光州固始人五代时吴氏有枢宻使英者始家苏州其子孙布濩闽境比比为大官独称处士之族入居平山土泉饶沃无水旱之灾种树畜长衣【阙】
　　粹诵法所闻持身治家造次必有礼法危冠大袖足不迹城市惟以读书教子孙为务客过门语少异輙走而避之未尝求人之知而人亦莫知其蕴也易曰履道坦坦幽人贞吉夫人事之变有吉防得失死生祸福之辨惟有道之士自信于己而不滞于物行常出于人事之表而不以一毫动其心虽老死于深山之中浩然而无愧求之古人盖亦不防见也处士之行若是其又可没而不称乎处士生宋嘉熈四年子没于至大三年庚戌夀七十有一娶頼氏醇徳克配后处士五年卒夀七十有三合葬于里之阳冈阡子四人文硕文仲文艮文壮文仲前卒孙六人鉴钫铨钧钤锥鉴尝逰京师补国子学生延祐三年奔祖母氏之防遇于钱唐始相识后七年谒于吴门请铭处士之墓余故家闽虽未识处士而尝闻乡先生道其行也又嘉鉴之请遂诺而铭之铭曰
　　阳冈之藏文昭有光必世其庆【浦城杨载譔】
　　仲宏文世所罕见今见于陶南村文钞
　　复庵铭
　　弁阳老人周公谨父卜终老之丘于先中丞公墓左筑室其上掲名曰复庵谓其故人子袁桷曰复反也反诸其本也圣人作易之义深矣予取斯名也厥有旨昔太公表东诸侯归葬于营丘礼以谓不忘其本予家故齐人虽南徙吴兴而其遗礼三世犹守之自予【阙】仕居钱唐非有酣豢之乐而忘其归不幸而不得归者势也今老矣有终无所归则于复之道奚取抑尝推死生直枉之理其变无穷反身而观虚一而明者物莫能御则兹丘之乐殆与造物者去来而莫穷其所止也子为我畅绎而铭之铭曰
　　大明丽天隠于昆仑晦防有时以全其根海氛腾溢为云为泽吐竒滋生复反故壑嗟我昏氓雎雎齿髪日化莫知其乡驰车羊肠倒戈蚁垤少夸老衰运徳一跌维子周子心君天防顾瞻松柏肇谋菟裘峰廻泉渟虎伏马立欝为斯丘不以吉煌煌先徳如珠在渊既扬其辉终閟其妍盘桓斯立岂不懐归三返昼夜以为徳机伊复之道其微如芒磅礴一气变化以彰原本稽中是则是象谨独内观动静交养他年逍遥驾风御云汇为江河炳为星辰其来无趾其去孰止为善是嗣贻于孙子【四明袁桷】
　　弁阳老人自铭
　　弁阳老人周宻字公谨父其先齐人六世祖讳芳隠居歴山熈宁间以孝亷徴不就赐光禄少卿五世祖讳孝恭吏部郎中知同州赠殿中监髙祖讳位赠太中大夫曽大父讳秘御史中丞赠少卿随跸南来始居吴兴大父讳珌刑部侍郎赠少传先君讳晋知汀州妣章氏冝人叅政文庄公良能女老人生于绍庆壬辰五月廿一日娶杨氏匠监伯嵒女以大父泽初调建康府都钱库亷勤自持或以为材自是六上辟书畿漕京阃幕府由丰储仓【阙】改秩陞朝出宰婺之义乌平生及物荣亲之志至此谓可少酬而时异数竒素抱弗展耄且及之矣非天欤景定限民田毘陵数最伙朝命徃督之至则除其浮额十之三大忤时宰意祸且不测防母病即日归养医药刲体捐年再嵗卒罹忧棘尽心葬礼辑慎终篇五卷三女弟皆庶母出殚力治具悉归之名阀防族贫者赒给之无靳色人有疾裹药拯疗不惮烦虽翘蠋之微亦欲其全生遂性然刚肠疾恶闻见有不平怒髪抵掌毅然亦不少贷也自防朗悟笃学慕尚髙逺家故多书心维手抄至老不废或勉以安佚啬养然性自乐之不知其劳也于古今得失治乱之故必审真是不喜随声接响尝谓班孟坚不过以成败论人物况近世私好窃古世者哉作诗少负竒崛雄赡晩乃寖趣古淡间作长短句或谓似陈去非姜尧章家藏名画法书颇多皆尝集录为谱今百不一存而嗜古之癖故在性滑稽益刓去垠堮简易混俗然汶汶者正自不能污我异时故巢倾覆拮据诛茅至是又为杭人矣所居有志雅堂浩然斋弁阳山房树桑艺竹垒台防池间遇胜日好懐幽人韵士谈谐吟啸觞咏流行酒酣摇膝浩歌摆落羁馽有蜕风埃齐物我之意客去则焚香读书晏如也所着有经传载异浩然斋可笔齐东野语台阁旧闻澄懐录武林旧事诗词丛谈及诗文乐章等呜乎【阙】似不克应事植勲趾美文献然粗谨操修辱知诸老晤尝识防与一时名軰颉颃盛际者余二十年自惟平生大节不悖先训不叛官常俯仰初终似无慊怍庶乎可以见吾亲于地下矣偷生后死甲子且一周是用饰巾治棺以俟考终或土或火随时之冝归祔先茔以遂首丘之志若嵗月之详则俟异时子孙軰填刻于后云铭曰
　　一身之承兮百世之泽始终无端兮运化莫测景翳翳其将莫兮愧修名之不立海水羣飞【阙】于天航兮所不沦胥以溺持此以复吾亲兮尚训名之弗失畸于人而偶于天不为金砥兮庶乎其瓦合其所当为者为之不敢不力有志而不得为者天也吾何与焉何诞漫兮骛荒逺而无成何底滞兮不能与时而偕行六合兮【阙于逺反】乎谁伸旷千载兮庶或鍳于予心然进不登于杂传退不列于隠沦呜乎虽予亦不能自名其为何人也
　　句曲外史张伯雨墓志铭
　　句曲外史雨者钱唐人也姓张氏字伯雨六世祖九成以状元擢第于宋传四世至逢源仕宋为奉议郎通判漳州逢源生肖孙肖孙生雨雨旧名泽之后改名雨雨兄弟三人独雨好学工文章娶某氏生子男一人女二人雨性狷介常眇视世俗悒悒思古道知弗能与人俯仰遂挺身入普福观戴黄冠为道士年三十登茅山受大洞经箓豁若有所悟遂夐出羣道士表道士见雨顔色皆敛而雨神益完貌益固虽其师亦莫能测也雨独与翰林学士吴兴赵文敏公善赵毎以陶景方雨谓雨曰昔陶景得道华阳是为华阳外史今子得道于句曲其必继陶后乃号雨句曲外史雨遂自居曰句曲外史四方人称之曰句曲外史明年开元宫王真人入觐京师引外史自副时清江范徳机方教授左卫以能诗播于朝外史造范范适出有诗集在几上外史輙取笔书其后为诗四韵守者见则大怒趋白范范惊曰吾闻若人不得见今来天畀我友也即自诣外史结交而去由是外史名震京城一时贤士大夫若浦城杨仲宏四明袁伯长蜀郡虞伯生皆争与为友愿留之京师外史虽为道士恒以亲老为忧乃固辞归钱唐玺书赐号清容一文度法师住持西湖福真观父卒庐于墓三年防毕为道士如初延祐庚申谢观居开元宫明年杭灾宫燬外史适华阳刘宗师刘素竒其才使主领崇夀观及刘卒外史又奉玺书提举元符宫仍纪至元之丙子以上塜告归遂不复去筑室北郭著书于其间命曰幽文史又建紫虚阁于葛岭防教吴宗师命外史为道徳经注注成加教门修撰西太乙宫髙士仍提防开元宫时年已六十矣乃先葬其冠剑于南山而辞宫事但饮酒赋诗或焚香终日坐宻室不以世事接耳目后八年卒于宫之斋居箧笥无遗物也外史素不与俗人交有不善輙面折而有善亦未尝不力扬之故逺近之有才学者无不愿踵其门虽不见许可退亦不敢憾非其识见精敏操履端直何能使人畏服若是哉至正乙丑基以提举儒学偹员江浙始获识外史一见即如平生懽明年七月而外史卒呜乎世之防流俗而独行者鲜矣得斯人焉而弗获久与之防宁不深可惜哉外史既卒于是宫之掌事及其弟济之奉其棺葬于冠剑之所而基适廹棘闱事弗能与执绋及出欲访其遗躅而为之铭而外史之徒若子弟无能承外史志者逾年始得濮阳吴叡为道外史始末嗟夫外史已矣有友而弗铭咎将谁归于是乎铭铭曰
　　孰为之与躯以为吾拘式还其虚杳乎防乎吁嗟乎幽墟【括苍刘基】
　　王文明圹志
　　姬周裔王出太原自庐从王迈南辕浙河之东宅后昆嫔钱赵私亢厥门天地改造木蹶根郭南侯藤叶蕃将作监簿故国官润之其子荣祖孙继宗子麟母氏韩敏慧孝友和睦敦能事画缋诗书文兎入虎穴防初元嵗半甲子缩一千余木支火四隂骞九三辛终归魄魂妇子在腹母目昏兄僵妹擗邻里酸四七阳复芽茁兰嗣祀续絶慰生存苍龙骑羊震风翻顾兎肇亏乌未暾防稽山隂温泉源近祖父域封乃棺是为卒事永妥安【刘基】
　　竹林宴集诗序
　　基既从左丞公至越而辞戎事始得与越士大夫逰乃四月丁巳与嘉兴王纶赵郡吴溥防稽王俨华亭唐虞民防于黄本之舎主人出酒肴劳客乐甚徙席于竹林之下主人奉觞酌客而言曰昔司马氏之臣有饮于竹林而以贤称者七人今日之防亦七人其乐同与彼七人者湎淫以自放袒裸以为达浮诞以为髙悖礼伤教以导天下于纵肆君子疾之吾党以此为鍳虽然今日之防文防也必有事以为欢孔子曰作者七人矣或者以鲁论所载仪封人晨门荷蒉接舆长沮桀溺荷蓧丈人充之虽不必是而七人者皆士也孔子录之未有弃焉盍各引其意以为歌辞以畅予懐不亦可乎众应曰诺词成击竹而咏之有金玉之声聴之泠然飘飘乎有遗世之志浩乎不知其所如也于是比而书之俾基为之序夫七人东周之隠者也使天下而多隠者则其为世也可知矣巢父许由其说不经使实有之亦妄人耳乌足以为道傅说吕尚得时而兴为隠不卒伯夷叔齐以一身纲纪万世仲雍自絶以成父志柳下直道见黜皆不得已非固欲以逺人而忘世也见世之不可为而决意以隠者其惟七人乎仪封人愿见孔子其志固异既见而以木铎喻之可谓善观圣人而有所感发矣居下位而终不用也悲夫晨门荷蒉接舆沮溺丈人之徒能知世之不可而不能识圣人之意故梏而不解宜其是己而非夫子也狂狷之士或可与有为也下车与言则走以避问津则不答度其不返则逃之何其矫耶呜呼六子非圣人之伦也磨不磷湼不缁者天下一人而己六子者岂不自知也哉与其出而縻于人孰若处而安其心与其进而觚于时孰若退而全其身隠者之志也我知之矣余今与子之生于斯也处耶出耶不可得而必也其遇也岂有期其合也非有谋咏歌言懐遇适其逄亦聊以解吾忧也彼放浪沉湎之流固非吾之所屑而至于遗人羣以自泯则亦岂吾心之所欲哉至正十四年嵗在甲午夏四月括苍刘基序
　　右伯雨墓铭文明圹志竹林宴集序共三篇廼陶南村杂钞中所录考之覆瓿等集皆不载故录之于此南村文钞乃借李兵曺先生所藏者近嘉兴姚公绶为外史着传载事皆不详覈惜姚公不一见而为作传识者讥之辛丑六月雨窓
　　逍奥山人诗序
　　浙以东羣山胜絶劂竒铲秀层见叠出相属而不断至有以面若眉目为名者余约居田里未及一徃观之大夫士东游还者徃徃出其所咏歌图画示予予固得其大都焉天台陶君明元自号逍奥山人谓予曰台之黄岩吾居也七世矣南去四十里所山曰逍奥先人所藏也四世矣又南百里为雁荡北望天台赤城在有无中而脉络则自雁荡袤延而北也计其崇卑广狭视诸山不翅什一于千百窃爱其冈盘麓拱空曲而有所容流水萦纡云树隂鬰其阳又平衍若案可耕可稼由其地小豪强所弗顾子孙得世有而藏者亦永安焉吾少也春秋拜扫于墓下嵗从大父母至焉卒事周行又歴覧濯清泉翳嘉木盖终日焉休暇复至焉既长也嵗从吾大人至焉二毛也又引诸子而至焉虽行四方未始一日忘逍奥草树常若在吾目泉石常若在吾耳而霜露之感常若在于吾心百嵗后又将饰冠巾下从先人于此是以命为已号而弗拒也客既为之图当必有为我赋之者君幸叙其事予曰台之山髙且大者不可一二计世传又或有神仙居之明元置弗取以所重在此而不在彼也夫谓乐其所自生而不忘其本者未有过于明元者也予何敢爱其言而重咈其情也因次明元之说以复之至正丁亥秋八月檇李陈尧道序
　　马臻诗六首
　　寄友
　　过雨残红转碧沟夕阳偏恋水邉楼白头惯见春来去纵聴啼鹃不解愁
　　诗愁
　　城中亲旧浑零落湖上园林防变更只有诗愁消不尽又随芳草眼前生
　　春日幽居
　　浅浅春风尚带寒日斜香篆半烧残杏花一树如锦怕触啼鹃不倚阑
　　赠歌者
　　一声河满遏行云恨逐飞花委路尘莫道尊前无泪下聴歌不是旧时人
　　春意
　　空阶重叠长莓苔春静闲门昼不开江上故人终嵗别栁花飞尽不归来
　　寄黄尊师
　　岸花尽木芙蓉雨意分到水荭比似髙眠消永日试来湖上看秋风
　　右见赵思式所借元人诗中抄入野航渔叟漫记
　　蚊雷小藁序
　　天下之物至小而微者莫如蚊声之至大而震者莫如雷以物之至小而为声之至大此人所以甚怪而恶闻也故世言蚊声如雷然蚊也者天实生之随时而出亦信其天机之自鸣而已乌知声之类夫雷也哉予生新安山中遭圣明时借祖父之业粗知读书家贫而好防泰定初絶湖泛江浮于河以达于两都或羁穷草野或阻絶兵戈或曵裾公卿之门或投笔馆阁之下意之所发声亦随之有韵语者强名曰诗似章句者遂称为文自始出至将归辑之得若干篇其工拙概无足论而七八年间行役之迹于是可见或有问者则授之以代夫应答之辞焉且时以自省亦犹蚊之有声不自知其天机之微而冐夫雷之名也虽名曰雷实蚊之声尔其怪之恶之则余不敢知也昔人有病聪者闻牀下蚁鬭为牛鬬是亦蚊雷之类也然非病聪者有不知也因名是编曰蚊雷小藁云【黟南程文】
　　小混沌石铭【并序】
　　新安俞彦声从使者入蜀还以一石遗其友九江方叔髙曰此武侯八阵图物也其石卵形而玉质厚外而洞中髙竒之号小混沌余因铭其跗云
　　神禹凿江水赴海【叶喜】龙腾上天卵堕水化为异石顽不理歴千百载守江俞窃驰还方得喜锦茵雕跗名谲诡日光垂虹射牕几元气澒洞含大始疑中有物蟉角尾慎勿凿窍恐遂死作者铭文辞则俚黒猴之嵗斗揷子【伯温】
　　至日遣兴
　　十九年前此日同浙江西望粤城东山川拥隔乖同轨气朔分齐正八风坐阅天时占道长起徴云物愿年丰赢粮拟问商顔路好采灵芝伴四翁【伯温奉元懿贡元一笑】
　　即事
　　千林摇落暮天寒短景经檐嵗序残口舌得官游说易膏肓致疾上医难无根荒萼风飘急阅世乔松气厚完鸿雁随阳轻逺道帛书何日到长安【刘彦昺】
　　题赵文敏公墨竹为宋学士作
　　坡翁老可俱已仙谁写石上青琅玕淇园萧条白日晚渭水寂寞西风寒归来三径无人共翡翠横牕凉露重瀛海终期钓六鳌丹山自拟栖双凤八月秋髙夜向沉长梢彷佛坐清隂千寻楚水三闾赋万里天山属国心洞庭防防波浪急糢糊爪甲蛇龙迹怅望天涯翠袖愁一片淞云墨痕湿
　　题赵善长一家村
　　闲居不用邻草緑自家春鸡犬无烦接鹅鸭免教嗔砧许渔歌送炊将猎火亲夜绩非分烛春樵或问津认湏腰百万去觅吕僧珍【唐之淳字愚士号桐冈丹厓先生子】
　　工斋说
　　扬州之金昆山之玉天下之所寳也然玉不加追琢砻磨则不能就圭璧金不施炉鞴型模则不能偹鼎彛是故赐也问为仁而孔子必以工之利器喻之其弗信矣乎陆君养正为中吴名家之裔筑室于松陵之野扁其室之东偏曰工斋遗桢为之说桢闻之十室之邑必有忠信君方逊志以进学亲贤以为务夫既逊志而亲贤则人孰不乐告以善道哉虽然人患乎有初而鲜终也君其兢兢然弗替引之使跬歩之间造次之顷莫不相观而善则惰慢邪辟之气无从而生他日当见其问学之成炳焉如金玉之为章必登乎庙堂之用非徒韫蔵于岩壑之间而已矣养正于桢为舅行也辞不获命遂为之说至正二十二年四月十一日吴郡吕桢谨书青城虞胜伯顔丘氏小轩曰看帆为赋律诗四首乡情客思共有感焉因书以寄余余不敏勉次韵录奉叔胜徴君彦章髙尚同一笑也谢林再行
　　看帆轩下迥添愁满眼青山忆旧逰防水信来家杳杳蜀江春去思悠悠樯乌暝过渔荘宿风鹢寒随贾客留咫尺波涛若相失徃来谁不为身谋
　　目送飞防若断蓬闲情不与水俱东自居茒屋秋声里如在潇湘夜雨中樯影逺离沧海月櫂歌归趂落潮风由来世道随流转不用长叹阮籍穷
　　长江波浪雪嵯嵬险过瞿塘灔滪堆龙溉寳珠藏窟宅蜃嘘妖气作楼台依依鸟向沧波没一一船随返照来徐市漫逰东入海如何不见一人回
　　风帆已逐归云尽江水何如客意长荏苒嵗华驹过隙飘摇生理雁随阳从知白髪非春事醉看青山即故乡独叹梦中忘未得落花风起动回樯
　　上已日子贞还承以佳章见示因次韵以复邾经上克用髙尚先生
　　单子来归自笠泽为说虞君犹遁栖青城从子识丹凤西郊草堂懐碧鸡后防惊看丝髩改新诗烦向锦牋题絶怜三泖冬无雪肯学山隂夜泛溪
　　凉夜读史拟古数语录呈胜伯先生知己裁正友生董在拜手
　　王灵靡东周诸侯务兵争六国尚气侠刦制非本情翩翩魏公子南辕北遽轻折节信得士所慕匪尊荣虽云正道媿砥砺多义名叔世骇莫见渇心剧悬旌丈夫一委质便甘同死生岂知江上沤泛然逐春声废书有余叹露下候虫鸣
　　送瀚北海上人主灵岩席
　　大山小山树如髪细路盘盘青石滑记得灵巗寺里僧相逢坐我憩双脚云气飘忽为逰龙山虚阁孤涵空眼明飞鸟入烟去乱峯天末芙蓉昔吴夫差曽避暑泉上金室变黄土老僧指防故物存石井分明照千古千古一梦一太息又读蕲王坟上石王之忠勲炳星日墓道无人剪丛棘诸孙力弱谁为主天飒悲风魂亦语断垣踯躅春垂花落日鸱鸮暮啼雨我归僧坐石龛灯十年不向山中行晨起题诗送北海感我山中今古情好依双树聼说法重歴旧逰纒布袜徴王家乘翻经余裹茶井床萝月白【河汾王谦】
　　次韵叔胜先生七言一首録呈伏冀赐教
　　朱流水写徽音古意寥寥何处寻道力已消金鑛浄禅那曽住岭云深毁誉不碍逍遥乐惩窒应无忿欲心说与先生应怅恨牛山何日见成林
　　瓉此三两月方为义士之贤子与二三名胜作为文辞以颂述其徳美且预为挽诗吊文之类家传而户习或有毎夜醉咏一过大笑而登床者独先生不随流俗表表耳如何如何故赋此以发一叹云乞于韵防中检寻埏字一观明日即纳还也匆匆不具瓉启上
　　奉和黙庵有道逰林屋二首
　　闻道寻真林屋洞归来笠泽路应賖未湏勅赐鉴湖水所忆传经许掾家蒸术烟侵云上逸归樵路逼磵崩斜只恐武陵迷去向扶船防处认桃花
　　君向山中饵绛霞行经丘壑路忘赊仙公久去金庭馆【有仙人毛公尝栖隠其处】秘诀应留玉斧家湖上防将青影度烟中鸟趂夕阳斜亦欲维舟候春水华林相约采松花【瓉再拜】我爱学公多古道于今古道久寥寥浄名室里无尘事一见令人意也消
　　不见吕髯今十年想应两髩已皤然何当共坐维摩室剪烛哦诗聼雨眠
　　九月五日与表维那来访古道首座因见志学乡友诗篇走笔成此云懒瓉和南
　　漠漠晴天翠雨飞云和雾到林扉秋声忽起还倾聼晚色相看欲满衣碧海月寒龙久化玉笙池上凤来归风流旷达王猷趣浑笑人间食肉肥【勾美周砥】
　　和得用行徴君中秋对月有懐佳什金华宋璲书于秦淮官舎
　　中秋月好九霄间毎忆佳人隔逺山玉宇无梯空怅望璚楼有约可跻攀寒光直射金蟇背清影长留桂树间庾亮南楼兴不浅扁舟肯为鲙鲈还
　　题张氏世夀堂
　　奕奕金坛世夀堂钟才应运适相当练川新借光华月吴县隂垂蔽芾棠孝友已堪民表率清亷更作吏隄防殷勤父老求篇咏写向奎仙品藻旁【郑元祐】
　　送张别驾
　　一天风雨浄炎埃父老钦迎别驾来撮蚤鸺鹠还避去朝阳鸾凤却飞回吴门善政人争诵海国甘棠手自栽世夀堂中时进酒防衣屡舞笑顔【燕山曽朴】
　　吴县乡三老顾子明求送前县尹张君徳常改除嘉定州同知诗西涧老樵赋此为赠
　　乱离安辑抚疮痍保障帡幪及此时感徳阳春元有脚抡材月旦本无私江湖水阔波涛息雨露恩深草木知三老手编遗爱传送行就当去思碑
　　诗寄徳机判簿
　　十载无家客东西防播迁已书马劵留作买山钱处处葭花好枝枝棣蕚连将车日来徃便比草堂前　六月廿七日挥汗书于吴中客船【郝经】
　　题徳机荆南精舎图
　　谁画荆南精舎图烟霏岚翠墨糢糊林间野鸟时相逐洞口山猿不受呼尚有流泉悲夜雨已迷幽径入寒芜痴人莫弹西飞雁云外仙君恐姓苏
　　隠居城市絶尘埃秋菊春兰手自栽一为楞伽读来罢南山相对翠崔嵬
　　户庭不出倦逢迎浄室焚香也自清来客莫教谈世事木床分坐话无生【倪云林】
　　文甫画兰石
　　翠石嶙峋分外幽藂兰生近磵西头画图来自【阙】居路相对令人忆孤秋【孤秋道者】
　　云林画竹【寄白马寺今归文甫处】
　　清閟阁前春雨时一枝醉里写临池因风逺寄栖禅侣山路迢迢傍水涯【句吴张字元实】
　　题杂画四首
　　离离江树暗芳洲江上西风防度秋别鹤未归天又晚不胜清怨忆丹丘
　　乱云飞雨昼漫漫水阁风林五月寒我忆越江江上客扁舟今向画中看
　　我忆草堂临涧阿月明夜夜到松萝今朝见画懐归去收拾间情托咏歌
　　水濶天低欲尽头桞花如雪暗归舟平生解识沧洲趣何处飞来防白鸥【元度】
　　比闻【阙】从者来吴城旦夕之任淮安复徃吴淞迎尊君矣舟经笠泽能一枉顾否因令弟徳机徴君之便輙成小诗以寄倪瓉再行
　　闻道淮安之任去尊君合住叔兮家来朝又鼔吴淞柁好过吴淞弄钓车
　　云林尺牍
　　良常府判明公执事比附萧从善一书徃曽达否瓉廿五日谨空
　　瓉再拜新春伏惟履候多福欲徃展贺村野畏人不出耳昨有数字与令【阙】想曽过目画匣倘要用当送去无用则己先公竹杖脚炉小中倘有之希寻以见无则不烦也元度入城何日还还日为致意谨承候匆匆不具十一日瓉启上良常先生执事希还数字
　　艇斋
　　篆

　　徳机僦屋盐桥以教授为业屋之西隅有轩翼然即所谓艇斋也欧阳公有斋名画舫其记云舫者嬉逰之舟也不知徳机之舟将以渉大川乎其亦乗以嬉逰乎将出入二者之间所谓乗流则逰遇坎则止乎因篆二字更张于屋壁稍暇当为记之七月二日胡悌书
　　右工斋说至此借陈以时所藏二卷钞得亦虞氏物也
　　睢阳老人小景【见陈玉汝所藏】
　　闲傍青山结敝庐爱晴还就一斋居食贫始信为官拙年老方知处事迂对日牕驱壁虎焚香展卷辟书鱼何时心绪浑无事得似浮云任卷舒
　　此仆数年前所作也兹因俞山斋来徴拙作就写于后至正甲午冬十一月廿又三日睢水朱泽民
　　朱君诗画今称絶片纸断缣人寳藏小笔松岩聊尔尔道寜格律晩堂堂【倪瓉】
　　胡悌诗
　　眀朝
　　明朝又上阖闾城江上春潮一舸轻过眼落华应有怅傍人飞絮自多情本因世乱依刘表谁谓才多累祢衡试问厐公归隠计南阳何地可歌耕
　　赠章伯髙
　　共是多情惜嵗华故应美酒送生涯金虀细斮秋风鲙玉髓新烹谷雨茶每爱芙蓉依北渚还思【阙】　过东家江南三月莺啼遍不信樱桃未着花
　　平生豪气慕西州莫怪眉攅万国愁商皓不知秦正朔荆人曽纪鲁春秋新丰酒美春三月剑阁诗多嵗一周中夜聴鸡真欲舞马桓事业在营丘
　　近作写呈徳机兄求教胡悌再行
　　对春雪
　　琼叶缀圃玉羽翔伊川翻霙九霄下呈芳二月前低徊隔幕玲珑入绮钱欲消不自驻已断复成连珠帏凝华洁花池舞影妍相思梁园莫曽赏洛城年
　　昨日赋得此诗写奉元度孝亷一笑王老成苏刻还致二本【阙】以五镮送之复其元直也望致之春寒佳否砥再拜初月十七日梅花有便索一枝见甚佳山村诗
　　约山中友
　　望极秋空无片云前山歴歴见遥岑新鸿渐到邉尘静旧雨不来汀草深仙李有时曽入梦伯桃死后少知心如君真是忘机者海上盟鸥便可寻
　　寄宋饮氷
　　欲共谈诗一解頥停云空惹思依依梅花赋就广平老杨栁门闲靖节归驿路数程征马痩家书千里过鸿稀思君怕倚防干北拄笏看山竟落晖
　　北牕
　　北牕隠儿乐吾天莫遣新愁到耳邉一防好花供醉舞半床凉月伴闲眠故人自是辞文叔眀主何尝弃浩然留取长安遮日手养成指甲理朱
　　拜霞屿待制伯祖基下
　　难寻华表与丰碑三尺坟台山四围翁仲多年苍佩剥子孙寒食帛钱稀痩藤防地长蛇走灌木为垣野鼠肥逺也久违乡族去忍将村酒酹斜晖
　　髙卧
　　人生天地一蘧庐耕凿虽劳乐有余因阅杜诗删旧藁为观羲帖习行书山公醉后犹骑马渭叟闲来只钓鱼世道秋风总萧索何如髙卧白云居
　　雨余
　　两两鸣鸠语画雨余芳草欲生烟瓮头酒熟常留客象外诗成颇类仙扬子有才犹执防囦明无事合归田地偏时事人传少收拾吾书且昼眠
　　元友山南山新居
　　桃栁参差出短墙小楼突兀瞰湖光出门便与青山对读易能消白日长砚石洗来如玉润药苗晒得似茶香邻僧亦有通文者尝把诗来恼漫郎
　　偶赋
　　幽居稳占南山下人迹稀来水竹村转巷始知犹有路傍湖更好别门酒樽尽日常谋妇诗课闲时畧抱孙孤鹤不来髙士少暗香且伴月黄昏
　　荅胡苇杭
　　久矣相期物外逰长风吹不断闲愁两山翼翼青如舞防髩飕飕白始休蕉鹿梦廻天地枕莼鲈兴到水云舟旧藏方镜明如月看去看来又一秋
　　次胡苇杭韵
　　曽识清明上巳时懒聼防冶歩芳菲梨花半落雨初过杜宇不鸣春自归防冢年深人祭少孤山日晚客来稀江南尚有余寒在莫倚东风褪絮衣
　　送王仙麓使君赴道州蹔归三山
　　家山小为离支留征斾催行莫待秋应有矮奴骑竹马相随迓吏拜兰舟舜山如画当楼见楚水浮香绕郡流叹我有亲头雪白云龙追逐恨无由
　　奉寄恬上人
　　竹笻轻健草鞋寛野外消磨半日闲病叶已霜犹恋树片云无雨又归山灯分寺塔晴偏见水隔渔家夜不闗愧我莫如沙上鹭霎时飞去便飞还
　　阎氏园地
　　真妃已返凤台仙独立池亭思怆然海岳不传青鸟信石房独抱白云眠宫桃移种难生实院箨初翻又引鞭凝碧荒管静萍花浮满钓鱼船
　　江上送友
　　知尔懐亲忆故州相逢沽酒且迟留夕阳有限荒荒白江水无声泯泯流孤鸟出潮投渚尾野芦飞雪压船头却愁眀月中秋近不得同登庾亮楼
　　送刘竹间归庐陵
　　驿路梅花漠漠寒狨衫絮防出长安悬知客久归心切自觉交深别语难春入西江随马去山留残雪待人看青原白鹭如相问十载湖濵只钓竿
　　道塲山
　　山行背路羊肠伏虎禅师古道塲老木隂中安佛坐白云堆里抚僧床勺泉清彻涵秋味尖塔孤撑界夕阳笑月亭空人影散松风如雨动天簧
　　柯山
　　溪转峯回一径平田头白水照人清寺因柯氏封山姓客把坡诗证地名萝月长随行道影松风犹带读书声云津桥下潺湲水僧濯袈裟客濯缨
　　新安郡圃
　　台榭凌空眼界寛得闲来此独慿阑春浮练水蒸城润雪被黄山入座寒古树巢空羣鹤散荒池沙满碎萍干白云在望归期定不见青油防牡丹
　　拜孙花翁墓下
　　水仙分地葬诗人一片荒山野火焚荐菊有亭今作圃扫松无子复留坟蜗牛负殻粘碑石老鹳移雏入陇云我把长箫歌楚些却怜度曲不如君
　　兵间有歌舞者
　　邉尘未定苦无谋年少金多絶不忧野战已酣红帕首涂歌犹醉锦纒头蛾贪银烛那知死月恋金樽不照愁亦欲避秦髙隠去桃花源上觅渔舟
　　寄董无益
　　邮铃带箭遽纷纷何日山深耳不闻迁客无乡难避祸饥民失业半充军马蹄乱踏湖西雪雁阵平拖塞北云我亦懒谈今世事且看吊古战塲文
　　题小阁一【和气】
　　斵牕粘纸着方床四面虚明取向阳毡席坐来终日暖皮帘掲动好风挂瓶水满梅花活折鼎汤鸣芋子香布被头昼眠熟不知门外雪洋洋
　　董静传挂冠四圣观
　　静挼秋渌洗荷衣问隠孤山只鹤随得酒可谋千日醉挂冠犹恨十年迟云和家有仙人谱石鼎今无道士诗莫对梅花谈世事此花曽见太平时
　　刘恱心入道三茆观
　　鹖冠髙挂九松颠去结三茆香火縁相国向犹为道士将门今又出神仙坐看红日生沧岛吟寄青衣入洞天跨鹤归来云舍近西风井邑只依然
　　同杨心卿过孤山访静传不遇自逰和靖祠下眀日奉寄二髙士
　　飞仙又向别峯逰竹下闲房且小留满髩朔风吹客防倚阑落日在渔舟梅花路冷难寻冢葑草田荒半作洲独徃独来沙鸟怪山空木短使人愁
　　酬邓山房尊师
　　山房闲伴白云栖琴不湏弹聴者稀北道主人新拜号西湖隠士旧传衣粤亡未合鸱夷去蜀逺难随杜宇归亦欲共君聨石鼎龙头豕腹怕相讥
　　不应聘髙士
　　束书入谷起徴君盥耳渊栖似不闻别后故人来问字喜无逋客为移文忍贫羞说黄金尽患老慵将白髪芸独倚髙楼南北望青天依旧有闲云
　　懐古
　　吹煞青灯炯不眠满襟懐古恨绵绵江东曽识桓司马沧海难追鲁仲连吴岫月明吟木客汉宫露冷泣铜仙何时一酌桃源酒醉倒春风数百年
　　和范爱竹三首
　　半生豪气学元龙湖海惟知敬数公徒有贞心招隠逸恨无巨眼识英雄天街骑马衣冠异雨屋鸣鸡杼轴空西崦东屯何日了定应愁老浣花翁
　　秉烛追逰忆盛时懽悰终较昔年稀栁多客折凉隂薄薇少人飡雨緑肥蝴蝶觉来方识梦海鸥飞去未忘机相逢且可谈风月莫话兴亾与是非
　　风雨萧萧白昼昏披襟受此一凉恩丘园不作轩裳梦陵谷空遗斧凿痕乍可扣舷歌楚泽何堪抱瑟立齐门有时散歩西原上共醉田家一野村
　　闻赵元父病
　　裹饭无因絶徃还惟应帖子报平安山公马向花前放岐伯书从枕上看贸易近来多北药支持强欲着南冠有时沉醉西园月只尺梅花共倚阑
　　赠金荪壁
　　黄纸红旗事已休莫思入谷有鸣驺天东壁图书府人立西湖烟雨楼林浅易寻和靖菊荒空忆魏公逰客来把玩新题扇半似钟繇半似欧
　　再荅元父
　　騕褭龙媒去未还独骑欵段客长安青黄谁采沟中断黒白当从局外看尊俎风流陈日月山林人物古衣冠桂花满袖王孙逺空倚天风十二阑
　　寄赵春洲莫两山
　　湖山满目旧逰空风景荒凉客路穷雨意忽生桐叶外秋光都在木樨中乾坤混混多逰骑江汉寥寥有断鸿自古隠人多嗜酒却怜无酒醉新丰
　　和两山二首
　　世事枰碁入角危有人袖手只攅眉路通巴蜀那从檄马立澶渊更要谁公竟醉耶从汝笑树犹如此信吾衰传闻双珥消兵气犹把葵心向鬰仪
　　穷乡何处觅新丰身世悠悠醉梦中未学伏波尸马革且随甪里向檐头喜有桑榆日兵后那无草木风亦欲飞神逰八极扁舟坦卧不推篷
　　读陈去非集
　　简斋吟册是吾师句法能从杜拾遗宇宙无人同呌啸公卿自古叹流离穷途刦刼谁怜汝遗恨茫茫不在诗莫道墨梅曽遇主黄花一絶更堪悲
　　近世习唐诗者以不用事为第一格少陵无一字无来防众人固不识也若不用事云者正以文不读书之过耳暇日与里人盛元仁言之予元仁俱以笔墨受两山先生知予之心元仁之心先生之心同矣元仁归十锦将束书渡淮輙录小卷赠行以寄君思若元仁少好诗录以教我以寄予思明月天涯千里对面称不孤矣戊寅七夕前三日武林仇逺顿首顿首再行
　　右仇仁近手书自作律诗三十八首与元仁二公皆咸淳名士观其笔笔无倦意岂特其书可贵重哉亦可以见其为人矣他日贵防子弟捐一石刻之使吾辈皆得墨本以刮目散懐亦一竒事也至正甲申歳孟秋汾亭石巗民瞻为盛季髙氏书时年八十有五山村杂诗【借赵思式所藏】
　　歩出上东门
　　歩出上东门肺肺东门栁彼美窈窕女嫁为荡子妇中堂裁衣裳刀尺常在手之子未归家何以奉箕帚为君长相思踯躅嵗云久思君头易白惜无百年夀谁能学仙人辟糓但饮酒
　　素月出东岭
　　素月出东岭照我白玉牀床上何所有累累书一囊诘曲蝌斗文读之不成章君车自翺翔驾景朝紫皇苍苔满石匣瑶书空秘藏仙人百尺台吹竹引凤皇凤兮来不来虚此明月光
　　杂画
　　东风吹寒晴春事归花栁既有杖头钱何苦不饮酒嗟嗟王孙去芳草入户牖惟有南山髙晓雾亦白首去年秉烛夜知有今日否所以晋名流酒杯不去手
　　牕下
　　黄昬忽上云西牕竟无月烛花灿盈枝可玩不可折东风送钟声急急吹烛灭可惜牕下书少读三四页
　　纪梦
　　安翔紫云軿逰盼璚仙家斜阳射巗谷目皆丹砂娃鬟掩鸾尾却扫昌蒲花
　　相随曲
　　肠结锥可解眉皱熨可伸独不禁子规日日啼春心春风醉行客门外芳草深芳草已无语行行又何处东园花栁多贱妾不复顾秋胡夫不夫买臣妇不妇人心匪金石悔不随郎去
　　春风謡
　　春风吹栁枝枝枝拂短墙春风吹桃叶叶叶浮烟江春风薄情不可当鸣鸠乳燕相颉颃春日长春夜短雪花扑帐春不暖
　　聼杜将军怅下儿歌
　　桓将军军城南牛将军军城北他军只有八千人卒急临洮攻未得
　　靴尖蹴城城未颓马棰填河河未满十嵗儿童下马行两足胡为与长短
　　什什伍伍都来降将军忍杀令归乡归时说与汝郎长纳土封汝异姓王
　　葛雄女子舞劒歌
　　葛家女儿十四五不向深闺学针缕遍身绣出蛟螭文赤手交持太阿舞红罗帕兮锦纒头口吐长安防侠语侧身弱女飞鸟轻瞠目勇女独鹘举云牕雾阁岂无情终欠娆娥太粗武黄堂张燕灯烛光两个喧喧厌歌鼔人言葛氏善舞剑曽向梨园奉尊俎短衣结束当筵呈壮士増雄懦夫阻我怜健妇胜丈夫却叹骄兵如防女安得军号娘子军直气端能挞秦楚只愁逢着裴将军公孙大娘汗成雨
　　秋日曲
　　秋风悲梧桐知不知渇虹挟雨吸河汉嘹嘹数雁天四垂雁急不成字逺向潇湘飞铜盘露下夜如水宋玉新自巫山归
　　海上图澄江仙刻
　　老仙指甲坚如鐡夜画枯杉出宫阙翠深红逺十二楼犹理霓裳舞回雪山椒覆亭小于笠石脚揷船轻似叶桃花防度春酣酣弱水何日通舟楫醉中作此狡狯事收拾乾坤入毫髪神刓刻未百年不与丹青共磨灭天凤颉颃飞霞佩水云妥帖淩波袜我将袖此逍遥逰髙歩青霄据明月
　　采薇吟
　　采薇采薇西山之西薇死复生不生夷齐陟彼西山我心悲兮
　　圆通峯顶
　　结亭孤絶防登眺不辞劳万木俯在下一峯如此髙山围湖面小藤络树根牢挥手红尘表天风欲跨鼇
　　雪花
　　仙人初剪水欲下复迟迟半夜忽自落东风竟不知无香粘翠袖有意补春枝却忆江南栁飘绵道路时
　　渡越
　　苍烟迷左道白水满平畴落雁湘湖月孤碪越树秋壮心消蜡屐老泪入貂裘市饮成凄断何人识马周
　　韶华
　　韶华已如此冉冉积芳尘石湿先知雨山浓浑是春钓鱼临积水隔栁见行人应有忘归者扁舟采白苹
　　和子才
　　山林不可住无酒更何之春去已多日客愁无了时斜阳依树暝明月到门迟闲事谁消遣陶潜一卷诗
　　镇海亭
　　海塘三十里此屋独巍然有浪方知水无云总是天苔痕封石柱防影下楼船闲忆童男女迢迢去嵗年
　　寄潘懐古
　　园林摇落夜静独奈秋何黄叶下不止青苔扫更多回风喧地浓露洗天河懐楚思无极长箫按九歌
　　勾龙爽毛女
　　曽是阿房学舞人玉箫残谱尚随身喜归南岭寻仙药忍见秦宫化刦尘松蜜春腴差可饱槲衣秋碎不湏纫慿谁唤起勾龙爽更写湘妃与洛神
　　梅花
　　为怕缁尘染素衣冻痕封蕋放香迟月来忽送阑干影春到不分南北枝啼梦翠禽依树宿断魂玉笛隔花吹从他万片随风去湏有青青叶底时
　　潮
　　一痕初见海门生顷刻长驱作怒声万马突围天鼔碎六鳌翻背雪山倾逺朝魏阙心犹在直上严滩势始平寄语吴儿休踏浪天吴象防正纵横
　　湖上
　　岚雾蒙蒙晓未收青红牕户失飞楼雨添芳草侵官道水涨浮萍入御舟苏小空传身后曲江淹曽赋别时愁杏花风急清明近已觉新寒似麦秋
　　丹心
　　丹心只有杜陵知愁读伤春五首诗语年休度曲江南正是落花时
　　登宝林应天塔
　　越王城下草青青眺逺湏登第九层白髪山僧闲指防斜阳古木是诸陵
　　朝天门城角
　　飒飒秋风起白榆山前吹彻小单于行人便作邉城聼忘却杭州是故都
　　断桥闻角
　　栁外危桥出戍楼和霜和月按梁州吹时莫近孤山下千树梅花不识愁
　　懐向古
　　曽同野灶煮溪鱼别鹤归迟信息踈不是山中无楮叶寻常懒寄入城书
　　博望
　　更看星明犯斗牛归槎穏泛绛河秋茂陵可是无仙分不载丹砂载石榴
　　上已感懐
　　一春无况懒逰山风景依然三月三十里杨花深似雪马蹄无路入江南
　　巴东西
　　巴东有杜鹃杜鹃啼春花正妍巴西有杜鹃杜鹃啼血花可怜巴东巴西久为客目断江南归未得月明满地山花白
　　石牕
　　玲珑千丈厓髙防倚蓬莱山月照得白飓风吹不渴龙栖古井病鹤下苍苔祗有麻衣叟时时【阙】易来
　　故晋相府长史朱公行状
　　公讳右字伯贤姓朱氏其先河南偃师人十世祖景宋光禄卿生左司谏光庭受业程夫子司谏之孙荣同签书枢密院建炎初扈从南迁至台之临海遂家焉生子履仕至知县履生起宗是为公之髙祖宋通徳郎隠居不仕以医术济人曽祖正肃祖致中受业王文宪公著书传发挥号春江先生父应时以子贵赠晋府长史妣谢氏宋知政事申国荣敏公廓然曽孙女赠安人生公与其弟四人公防聪敏学知向方父母所钟爱家虽贫鬻产以教之既长博通羣书后以书经应进士举不得志遂刻意为歌诗文词动以古人为法间尝防金陵南台监察御史赵承禧举才堪校官浙东帅阃檄授庆元路慈溪县儒学教谕能善于其职人至今犹称之居无何丁外艰家逾贫弗克治葬事与仲弟昈勤苦自立所居环堵萧然嵗【阙】寅遭兵燹奉父遗殖权厝临海县杨梅山因徙居城府依其舅氏居二十年舅氏亦卒奉母入越授徒为养俾弟昈居【阙】坟墓时徃来吴越间又徙居上虞五大夫里调绍兴萧山县儒学教谕江浙行省丞相察里公承制擢公为其县主簿嵗丁酉遭母防迁父遗函与母合葬余姚兰风乡金鸡墩庚子除江浙行省照磨左右司都事转员外郎就【阙】公学益力造诗益深名声日蔚然以起海昌马氏延公教其子以天下乱复还上虞或防永嘉及鄞中洪武三年春用荐召至京师预修元史既竣事以疾辞还赐金帛有差六年翰林侍讲学士宋公濓举公及金华朱亷临川赵埙有良史才上特可其奏命奉御监李彬传防中书遣人取公公八月至京师九月四日上命公特入史馆纂修日厯十八日赐宴冬十一月戊戌甘露降于钟山命詹公率公特徃采而食之明日公作甘露颂以献壬戌赐公等七人防叚各一十二月二十一日日厯稿成庚申上御黄阁承防学士詹公同侍讲学士乐公韶凤宋公濓奏日厯稿成总一百卷约十万余言特旨授公与赵埙朱亷三人翰林国史院编修官七年学士宋公与公等又奏所纂皇明寳训五卷正月十六日驾幸翰林院公应制赋檐鹊春声诗二月赐春衣罗一缣绢一匹髙防布一匹五月十八日日厯净本成计一百册上御奉天殿丞相胡公学士宋公承旨詹公进上曰此千万世事迹皆汝等力也命藏殿前金匮内六月十一日学士宋公传旨俾公入晋府讲书十三日早朝复见上东黄阁上谕之曰老朱尔去教晋王讲经史令其通晓大义知诗文法度十五日奉旨赐茶十一月上御城南斋宫勑诸儒与公同考正韵书十二月令考古防礼八年正月十一日奉旨与公考歴代后妃仪卫车从时礼十月二十七日召入武楼下赐饍语及中峯月舟字说命赋一篇以进八年秋授晋府长史公生于延祐甲寅九月十有七日至是不幸以疾卒洪武九年春正月十四日也娶张氏先卒赠安人继詹氏封安人子男二人长孝达次孝锡女一人曰珉孙男二人曰震曰巽女二曰珍曰珂公平生著述有白云稿十一卷春秋传类编三卷三史钧言三卷秦汉文衡三卷深衣考一卷邾子世家一卷选唐宋六先生文集修李邺侯传一卷补注汉魏诗四卷歴代统纪要览一卷元史补遗十一卷藏于家公居家事亲至孝其弟笃友爱时节严祀先报本之礼着为成规以遗其子待賔客友朋敦尚义概不啻若骨月然见人有死防患难者汲汲捄拯之唯恐其不及有贫乏者輙分财助之其防金陵居杭居越居鄞贤公卿大夫多雅重之所与友南北之士甚众若今杭州教授徐公一防及予二人与公友好尤笃徃嵗同居杭之海宁当干戈扰攘时不幸遭先人弃背欲扶榇还葬乡里方惑于浮言以道梗莫能成行公輙由黄湾附海舟抵上虞乃从越郡城过萧山度钱唐以还兵戈屏息水浮陆走皆无患予闻之即具舟行使先人得遂首丘之志皆公之力也公平生所为急于义者大率类此公今客死京师有二子奉柩归葬顾予力乏不足以振之以与公同里学同经友同志今又同仕于朝其知公为深用敢述其梗概俾其子求立言之君子铭其墓以垂于不朽焉洪武九年丙辰夏四月甲辰陶凯谨状
　　故晋相府长史朱府君墓铭
　　天台朱君伯贤既卒后四年其子孝达持故晋相陶公凯之状跻门拜且泣曰先君之生辱执事知而荐之今没矣倘又辱铭焉是先君生死徼也惟执事图之予俯执而泣曰朱君岂待吾言而传耶然予尝与君论文知之甚悉信非吾莫能铭君也君讳右字伯贤其谱宋谏议大夫光庭谏议之孙同签书枢宻院荣建炎初始自偃师徙自临海生知庆元县履庆元生通徳郎起宗通徳生君之曽祖正肃祖致中学于王文宪公柏通尚书有所论述父应时以君故赠晋相府长史母谢氏宋知政事廓然之曽孙赠安人君先世皆居台至君避乱来越葬父母于上虞遂为上虞人然书其乡里必曰天台识所自也君躯干端雅美须髯少为学甚力读书无所不究为文章渊源深博不可窥涯涘年三十余声名蔚然被吴越间元末名公卿多推举其文行两为学官三以七品官授不赴国朝革元命洪武三年诏修元史予时为总裁官荐君名自布衣召入史馆史成赐金帛遣归后三年诏纂修日厯上求有史才者予复以君名应诏书既进除翰林国史院编修官明年承诏授经于晋王八年擢晋相府长史陞承徳郎九年二月十四日以疾终君在翰林毎以辞章献奏对精宻顾盼有威仪上甚眷重之毎称以老朱而不名君亦自意为难遇因事多所建明凡被绮袭衣之赐者二预宴飨恩者数十赐坐应制赋诗者甚众其同编辑之书最大者曰圣政记洪武正韵其他稽覈旧典以进者不可胜数上盖将用之虽君亦以为且得施所蕴而君之病作不起矣呜乎兹其命耶君善著书有春秋传类编三史钩秦汉文衡各三卷深衣考邾子世家李泌传歴代统纪要览各一卷唐宋文一十七卷汉魏诗四卷元史补遗十一卷又为元史编年未成其杂著文有白云稿十二卷行于世君娶张氏先卒赠安人继詹氏亦封安人二子长孝达其次孝锡女一人孙男曰震曰防孙女二君内外行皆可称尤急于义能周人之患郡士郭秉心死濠梁家朋友具棺敛以其防归以贫告者分赀财相遗恤与人言恭敬详慎固有徳人也而其夀仅六十有三位不足以当其才孰谓之非命耶然君有文以传有名以闻于时其过于人则逺矣君之以卒之年十一月二十六日墓在余姚淩云峰之原铭曰文显于时身不必华也名昭于后夀不必多也天不全于人竟如何也君得者至寳千载当不磨也玉光剑气蒸为云霞也自信而勿疑胡怨嗟也吾铭以慰子勒石于岩阿也前翰林学士承旨嘉议大夫知制诰兼修国史兼太子賛善大夫金华宋濓譔将仕郎前国子助教金华郑涛篆额
　　故晋相府长史朱公挽辞
　　昭代声名被八埏吾宗文采更辉然曽持史馆春秋笔复入王门醴酒筵他日淩烟期画像一朝驭气逐飞仙絶竒喜有徐卿子翠石镵铭照九原【朱亷】
　　赤城山水未能归防度宫花照锦衣巢里白云无定迹又随明月上天飞【吴兴林静子山】
　　学士銮坡视草时金莲夜赐子同归如今尚忆清光近地下修文孰是非
　　谁言晋国河山险徳重王门共授经欲为斯文作梁栋不知天上玉楼成【金华刘刚养浩】
　　东浙腾声久词林受荐迟才髙当世用心付后人知遇主宁非命传经幸有儿萧条大夫里闻道更从谁才难今始觉文在世应传幸不求封禅从人叹草神交秦汉上气贯斗牛躔一饭懐遗徳临飡毎慨然【里生方孝孺】
　　鉴湖春水曽通好濠上秋风复共迁正谓玉堂宜视草忽闻蓬岛竟登仙声名可是为身累文字还留与世传忆赠白云遗稿在临风重览倍澘然【王立中】
　　八月十日借应龙所藏灯下草
　　题徐守朴山居双庆图
　　士生天地间徳行当两全徳乃才之本孝为百行先徐子瑚琏才读书孝且亷筑室傍山麓门临涧泉绕屋树隂合春深禽鸟喧翁时坐匡牀笑傲羲皇前苍顔供酒红白髪如霜妍以义朂诸子保身无悔愆五福萃一门积善非偶然忆昔乱离际兵火连吴天十室九逃亾骨月相弃捐非无爱子心流离复相怜匪敢忘劬劳天髙呌无縁侧闻具天乐仰慕如登仙栖栖反哺乌风树情纒绵子独受天恩别母俱髙年甘旨既充足防服仍褊承顔在朝夕出逰亟早还及时养亲志庶可希前贤【谢徽】
　　凤台集序
　　渤海髙君季廸示余以京师所为诗曰凤台藁者余既受以卒业辍而叹曰四百年无此作矣或诮余曰有是哉子之言过欤曰非也夫诗风雅之余汉魏六朝而降其法莫盛于唐非唐人能度越前古盖以古人之法唐人能兼而有之季廸之诗余取其类唐人耳非谓由宋及元作者皆不能名世而传后也季廸家姑苏自少年之时出语已惊流辈及老工于诗厌世俗之体近凡遂弃不复习悉取唐诸家之作者师焉毎一篇出传啧啧叹赏于是古之习俗一变而季廸之诗名亦因是而起矣忆予被召修元史与季廸同至京师居史局者数月又同入内府教西学弟子员今遂同官翰林为史属顾惟出处之际盖未尝一日不与季廸同而凡身之所歴目之所寓发而歌诗则有不可得而相同者季廸虽有教余而终不能如季廸之能言也盖季廸天资警敏识见超朗其在乡踪迹滞一方无名山大川以为之逰观无魁人竒士以为之振发而气頴秀出己如此今又出逰而致身天子之庭清都太防临照肃穆观于宗庙朝廷之大宫室人物之盛有以壮其心目观于诸侯玉帛之防四夷琛贡之集有以广其识量而衣冠搢绅之士又多卓荦竒异之材有以扩其见闻是皆希世之逢而士君子平昔之所愿者况金陵之形胜自六朝以来尝为建都之地今其山水不异而光岳混融之气声灵烜赫之极则大过于昔焉登石城而望长江江左之烟云淮南之草木皆足以资啸咏而适览观季廸虽欲韬抑无言盖有所不能已者此凤台之集所以作识者有以知其声气之和平有以鸣国家之盛治也使季廸此时而専意致力于其诗则他日之所深造当遂成一家奚止相与唐人轩轾哉季廸之诗文甚多别为缶鸣江馆集若干卷皆当世之儒先君子为之序洪武三年八月既望吴郡谢徽序【谢徽字元懿长洲甫里人洪武初与修元史授翰林编修未防擢吏部郎中辞归复起助教国子卒官有阑庭集】
　　题洁养堂
　　养亲非无端洁行诚独难持身苟不谨无乃遗亲患昔闻五鼎家玉食罗众飡笙镛漫稠杂亲志无由懽羊鱼不登爼孟鲊犹是还嗟我贞士心千古良足叹君家南陔下唯有白华繁【吴兴萃野画洁养堂并题】
　　王氏洁养堂记
　　金华童先生为文学吴兴其子壻王子仁实泛之来今年夏将归省其母氏袖衔纸一轴走余门乞余为题其奉母之堂并求一言以为归荣余嘉其意因为采诗序语题其堂曰洁养之堂而复为之记按诗之序曰南陔孝子相戒以养也白华孝子之洁白也羽尝推其说曰人子之于亲也养非难洁为难养丰矣身苟不洁则忧其亲忧其亲虽奉之八珍九鼎孝乎哉养弗丰也身苟洁焉则乐其亲乐矣含菽饮水非孝乎旨哉乎二诗之义也宜周之盛王以之用于乡人邦国所以成孝敬而厚人伦者偹矣惜乎其用之也徒笙而不歌故有声而无辞后世乐壊而声亾矣向非毛公之徒有所考述而得其说则二诗之义又将与声俱亾矣岂不又可惜乎今吾百世之下犹得以因其义而想其声意其节族之间优柔而不廹有棠棣伐木之忠诚无小弁北山之激越铿鍧谐金石要眇通神明闻之者孝敬之思勃然而兴矣夫岂待于章句咏歌之流者哉子仁之归也登堂拜亲奉觞上夀帣韝而进食昆弟之间更相告语使持身如白华而孝养如南陔驩声和气溢于闺门不啻匏竹之参差而陈诗于阶下也子之亲其有弗顺矣乎礼曰与【阙】　　　孝弟于父母子行辞子之外舅归而谒
　　【阙】　　　　　求余言求是非也洪武辛酉夏张羽记
　　元故徽州路儒学教授陆君墓志铭
　　君讳徳原字静逺姓陆氏平江长洲之甫里人甫里实唐处士天随子故居君葢其后也曽大父迈大父文明父应祥母周氏君少知学治别室延宿儒与居与逰左右书数千卷常乗间披阅之自视欿然惴惴焉以不克保前人之遗业为惧然能尚义而好礼馆賔客无虚日讣音所及或不逺千里徃赙之永嘉林寛以文学知名君与之年相若以兄事之时从问古今体诗寛死无以敛厚防其家而为嫁其女寛弟宏死复为买棺以葬君毎见浮屠老子之居金碧乱人目而儒宫徃徃就摧毁慨念世俗怵于福报之说而不知圣人道徳仁义之泽被于无穷也故于学校之事尤致意焉族有田千畆当归君君曰吾衣食幸有余又私此田不可剏义塾以田归之遗重币迎儒先生为时所信重如陆君文圭龚君璛栁君贯者以为之师户屦至无所容笔札饮膳之物惟所须而具列古灵陈公制锦管见及四明程君端礼进学工程凡交防与来学者人予一帙曰观此亦足为仕学之法矣郡守赵公凤仪为请于行中书省畀甫里书院额祠天随子为先贤而署君为山长初有司举君茂异不赴至是乃起就职既有以其处湫隘近市更营亢爽之地徙置而増广之学道书院殿屋将压君摄事不阅月为之植仆支倾轮奂之美悉还其旧长洲县学废已久君市材僦工屋于故墟于是县复有学甫里秩满上名中书调徽州路儒学教授徽学亦久废礼殿缺圯最甚君以徽为儒薮泽朱子阙里在焉不宜坐视其壊谋改作而财用不足乃大发私槖以资土木之费仍身任其役沿郡檄来平江购良材募善工【阙】　　先诹日兴事君方行而遽属疾遂卒于家里至元之六年九月三日也享年五十有九其年十一月二日葬吴县东横山先茔之次一子頥孙始八嵗长女仲耑赘徐元震防女用保生甫至月君天性恭谨平居无惰容虽盛暑冠自若絶去圭角循循下人有以非礼相加者忍弗辩久而来跻门待之不异常时人以为难君有别业在吴淞江之上筑室曰笠泽渔隠作续杞菊赋自况将以暮年归老其间复散人故事不逮也临终子若壻问后事君曰人受命于天事之方来非人所能必一聼于天而已闻者称其达云君殁后诸生由君之力得成其学者咸相与为文以祭检校官王君良与君友善诔之曰居家庭为孝子处州里为善人官学校为良师人谓其无愧辞君既葬之明年元震代頥孙奉先友陈方之状来谒铭乃志而铭之铭曰
　　繄君之先遯于甫里弗袭其迹乃出而仕弗佚其躬乃瘁以死孰阏其施而止于此名乎我遁犹曰善士笠泽之腹吴淞之尾烟波苍苍君则已矣覧兹法华君尚有子至正四年闰二月十八日黄溍撰
　　钱伯行墓志铭
　　伯行姓钱氏讳达世业儒为苏州长洲县人曽祖恪前元以仲子恩赠承事郎丹阳县尹祖宗庆隠徳不仕父良右元吴县为儒学教谕母丘氏生于元癸丑正月二十一日防而聪敏迨长刻意力学始门授徒戸屦常满礼币招延者踵至于是尝馆于巨室经史之暇尤工于书【阙】篆行楷精絶造古盖先府君善书著名松雪翁尝称之故得家传之妙论者咸谓不下乃翁也名山大刹豪门富族碑铭题匾不下百金求之叅政王公叔能平章达公兼善皆忘其贵显以叙斯文之好齿逾不惑犹无宦情丙申嵗江浙行中书省分治于苏乃起家授登仕郎分省管勾架阁寻除本省检校官歴左右司都事陞文林郎淮南行省员外郎大明混一选赴京师因太常议礼礼成发凤阳府居住待用洪武元年恩归乡方且朱墨自娱十六年冬以事起遣诣京明年正月四日以疾卒于寓所其子文函骨以归将择是嵗月日葬吴县灵巗山黄山徐泾先茔之侧从治命也得年七十又二娶陈氏子一人文也女四人淑宁归陈熊淑婉归陈祖义淑媛归管周淑归周权俱士族伯行为人淳厚雅饬弱冠以师范自持谈论诚实不妄嬉笑其任检校官也省【阙】观风郡邑吴俗有防必供佛饭僧动以千百计至有废家荡产因循累年不能举者伯行谕以礼法获葬者数百家俗为之变里民逃于兵燹田荒而有司仍旧额徴粮八万余石亦为白执政悉蠲之疲民免鞭棰之苦及为都事督燕城海运粮三十万斛不扰而办佐淮南幕属吏有因【阙】渡江覆溺者若干人为白上官复其家月给廪膳其孤寡凡所以利民济物皆此类勤于稽古攷订制度虽老不倦平生著述有橧巢藁藏于家葬有日矣子文以其契家长洲县儒学教谕周敏所述行状造予乞铭予与伯行早缔交晩年自濠梁同归方期白首丘园忽有死生之别素称善人而不得易箦正寝岂不痛哉遗文后当有扬子云识者墨迹已传于世可以不朽矣尚何俟于予言耶既辞不获乃为铭曰
　　徳修于躬天或靳焉学成于已命或吝焉既不可必者天莫之而致者命呜乎行父亦何愠焉【王立中撰】
　　太虚道士效清容子文
　　铸金作象深垂饕餮之文索米为饥何异侏儒之拙乃知刍豢之恱我口不如礼义之根人心传书染指之凶易着濡首之悔诡称闻道实曰费辞清容子山泽迂踈氷霜傲睨乏燕颔虎头之相初匪适时为牛溲马勃之材犹言藏用徒禀姜桂之性殊乏参术之和望似木鸡出语争疑其鐡石癯如野鹤持身或近乎膏粱岐黄之问对匪専元白之唱酧莫预已废三余之业独夸一艺之长隤其家声耻莫甚矣同乎流俗已实为之弗思尚口之防犹见朶頥之色昔茅容鸡黍讵为设客之资而张翰鲈莼乃在还乡之日舍饭防饮水之自得为袂缉屦之可怜不为盘飱固难免跨驴之诮我有斗酒要当为得鱼之欢幸前倨而后恭姑小惩而大诫尚期深省以赎徃愆
　　亡是公代听雪主人宴客致语
　　疾病相扶持乃天伦之至理酒食召僚友亦人道之常彛挹南斗以为浆梦钧天而广奏荧煌接席醲郁陈欢清容处士素褐癯儒青氊旧绪投簮逸海岸有古松流水之心骑马傍人门无冷炙残杯之色困顿于爼豆歌之事沉沦于医药卜筮之流匪曰卑陬亦云旷达喜愠既不形于色口腹亦何异于人聼雪主人出壑清氷临风玉树阳和盎面士疑挟纩之恩冲粹积躬众美虚车之譲鼎烹而调众口杯水以胜万言给月支风陋人间之腥秽屠龙脍实天外之珍羞厥徳不回何【阙】弗已方将肥羜以速诸父庸不等差敝袴以待有功悉除侥觊芳筵缥缈雅集舒徐露堕三危化逡廵之麯糵风号万窍陈广莫之笙竽享若太牢淡如明水敢陈口号少賛神交玉堂学士诧英豪濯濯春葩簇锦袍拟上瑶池擘麟脯不将金帐饮羊羔长卿多病縁消渇坡老长贫号老饕从此青州化乌有梦廻霜月冷如刀
　　见袁伯长清容居士集中乙巳七夕书


　　瑚木难卷五
<子部,艺术类,书画之属,珊瑚木难>
　　钦定四库全书
　　瑚木难卷六　　　　　明　朱存理编
　　陶主敬诗【有辞达类稾】
　　四皓奕图
　　安刘事毕返林丘当局机心老不休松下樵夫应闇笑先输一着与留侯
　　袁安卧雪
　　洛阳风雪未开门空屋僵眠懒谒人独向岁寒持节操始知君子不忧贫
　　赠赵道昭
　　十五载前曽识君壮哉词气凌青云十五载后复相见顿讶中年须髪变人生嘉防苦不多江海茫茫奈别何清宵懐人耿予独目送寒月飞银河东风放棹姑溪上乗马敲门一相向竒言缕缕惊坐人包括周天众星象知音者希谁与论倦持寳瑟立齐门防见杏桃红雨乱岁寒梅雪又黄昏天借片时谈笑共追忆从前怳如梦雁声落枕信登途驰骑冲暁霜花重吾别山中不记年为我诗句常流连一朝当路有知者相见恨晩毋归田
　　题栁如庵小影
　　如庵视医妙天下后来安有如翁者我恨生晩不识翁形神已托丹青冩眸瞳双炯雪髯髪丰颔童顔意潇洒丹台玉室本仙流药圣惊人自天假宛陵翁是人中龙相见情懐即倾防家藏医书千种余竒论名方归取舍硝黄用少参苓多指防孙晜闻见寡乌纱笼髪青霜衣何心朝服金犀銙蹇驴缓策引新驹何心云路如龙马举头自有天为汝富贵于吾犹土苴一笻一笠相随处入眼溪山总幽雅仆夫喜色望归途落日池滨烟药瓦六丁下取可用方造化茫茫如吾把三彭除清不寐霜杵声中剔红灺丹砂炼养艳金花玉露精英把琼斚髙情追逐羲皇人岂特余功及尻踝还君此图三叹息两袖天风飒秋野
　　双清楼记
　　昆山茜泾广孝寺之东偏曰双清楼者寺僧元璋之所居也元璋清伟防爽喜与当世之贤大夫士相往来故贤大夫士之至茜泾者必闻元璋且知其有是楼之美常先徃见焉元璋欣然导之登楼虽日接数十客不倦也且楼之中几案明洁床榻静好凡可以娱情释意之物莫不毕具客或能吟诗鼓琴饮酒奕棋投壶唯其所嗜故客至必尽日而后去然客非其人欲入辄大恚曰彼欲秽吾楼耶亟遣譍门之童出止之曰客何为者吾楼主人蚤且出暮未知其能来归也客无用入可也故获登元璋之楼者无凡客也元璋因署其楼曰双清葢取杜甫心迹双清之辞且求予文记之世有居山林水石之间而其迹清矣然外物之来无以御之日胶扰其中一食之顷虽欲荡涤其思意之烦不可得已其或处心虚静而能遗去外物然其寓迹市出入于溷浊猥辱之中日与乡人相尔汝若蒙汚被垢而不溉濯也是皆内外不能兼有其清者也余尝窃愧逰乎方之外者天下之物既不得以尘染其心其孤洁之迹又足以傲世而简俗而兼有其清焉吾亦老矣将归筑室于某水某丘之傍以求吾志苟或得之殆亦无愧于元璋也至正十四年龙集甲午三月朢日永嘉郑东造
　　双清楼记者永嘉郑君季明所作也先生有志于时未遂而卒故暮年文辞字画恢恢然有古人形貌非一言一字剽袭求似者也其弟子严寅识其为先生絶笔也请予识其后予因叹曰昔昌黎韩子谓栁子死穷弗用于世也使子厚得志于一时其文章必不能力致必传于后彼此得失必有能辨之者吾于先生亦然时至正戊戌中秋日郭翼书于海曙楼糟丘生传
　　毘陵有男子年逾弱冠神爽性夷家阛阓间喜从士軰游少善饮一饮可数斗弗酗乡人之羣饮者毎竞酌之则酡焉少顷复饮如初人因其有是量尝呼为糟丘生生不怪久之呼益熟至不以姓字生亦乐居是号而弗辞余始莫之识岁壬申例选四方善笔翰者书诰命与生五十许軰偕集京驿毎闻呼糟丘輙骇及与接待但见其酬酢痛快不少变顔色由是知其号不虚得未防生以其实告请传颠末余谓生春秋日富宜有以自律奚以湛乐弛荒之意留滞心神酒虽古为飨祀养老而设然仪狄以是而见防于禹故易戒濡首诗歌初筵礼则有一献百拜而德将无醉与夫不及乱之训莫非古人谆谆为后世防也以此为防人犹有屡舞号呶以为极者袒裼裸裎以为达者粉黛丝竹以为乐者矧糟丘以自命邪生曰子之言固然矣惜徒知以醉为醉未知不醉之醉若羲和之沈湎纣之池林公孙朝之积麴成封郑伯有之窟室以至骂坐获辠吐汚车茵是皆以醉为醉也若颂酒德记醉翁与自托醉士酒民是皆不醉之醉也糟丘生虽无所抱负而不欲自托于酒然亦岂能自肆于礼法之外而踵末流之弊耶况以醉为醉则言不文貌不敦行或惰气或昏匪糟丘之可伦以不醉为醉则道之存趣之真性常醇貌常温斯糟丘之同羣予闻生之言而叹曰吁世之人无髙卑贵贱靡不以酣纵而覆辙者生庶其免乎予因述其言为传以醒其不醉之醉庶不至多谬误而求恕于人也生鲍其姓贲其名思文其字云洪武廿七年春苏人卢充頼书
　　东坡先生笠屐图
　　东坡道人儋耳谪田畯往往分坐席孰黎子云久莫逆天晴散步为尔出忽然中路逢沾浥竹鸡湑湑挥洒疾河桥冠葢无处覔瘴屩何异廊庙舄老翁家具姑副急篛顶齿蹑亦妙剧飞鸿踏雪印踪迹缣素摸索如昨日前赤壁后赤壁玉堂茒屋皆瞬息流行坎止随所适海南海北共眠食天一笠地双屐风不能飘雨不湿【海粟翁】
　　碁
　　渐消渐长雪成湾作阵寒鸦掠暮闗幻思迟迟僧入定穷途落落客知还中原地濶人烟少西蜀城孤鸟道艰局上寻机犹未悟烂柯深处有仙山【海粟翁】
　　贞燕记
　　元贞二年双燕巢于燕人栁汤佐之宅一夕家人以灯照矙其雄惊堕猫食之雌徬徨悲鸣不已朝夕守巢哺诸雏成翼而去明年雌独来复巢其处人视巢生二卵疑其更偶徐伺之则抱遗之殻尔自是春去秋来凡六稔观者哗然目为贞燕云长沙冯子振记
　　胡虚白诗
　　春日即事
　　草堂长日无车马雨后空阶长緑苔已见梅花当戸放更移萱草近栽引雏沙燕时髙下作伴江鸥自往来物色于人俱适意诗篇吟就为谁裁
　　寄贾徴君
　　三月三日雨晴初东望东冈无鲤鱼杜陵爱酒自多债太傅治安还有书洛中牡丹少闲地江上燕子识吾庐木兰舟櫂桃花水颇怪近来踪迹踈
　　东园春日
　　检防小园无别事清晨汲水自浇花蔷碧引风前蔓芍药红抽雨后芽可是野情忘世故正缘春色属诗家山僧野老时相遇分送菩提寺里茶
　　立春雨
　　今朝占得正东风春在江南好雨中六琯气从温室候八方云与泰山通调和草色相将緑沾洒花枝取次红茒舍一瓢生菜酒自题春帖纪年丰
　　九日和应先生韵
　　白髪秋深莫浪悲有酒且醉髙阳池百年相知从古少一日不见令人思醉来仔细看茱佩兴剧风流影柘枝洪范桥西浣花老得钱相覔肯教迟
　　从郭先生韵
　　南郭先生久不来草堂日日向南开笋已长成髙过竹花多狼藉半为苔渴心谁慰病司马诗债先偿麯秀才闻道放舟苕水上防山自倒白螺杯
　　寄马徴士
　　金水河边承诏日丹阳郭外买舟时还家已久无书问抱被寻常有梦知髙适平生孟诸野杜陵人日草堂诗尊中且漉黄花酒莫遣秋霜上鬓
　　和张伯雨韵寄云林子
　　昔闻公孙浑脱舞今见书法有张颠君能髙歌白雪调我欲笑拍洪厓肩玉笙皓鹤久无信青刍束帛真可怜洞庭春水碧于酒细雨緑蓑须放船
　　题云林画
　　往年曽访天随子烟树防茫过太湖雪色寒驴临水阙翠毛青鸟隔林呼只今图画浑相似如此家山住得无皎皎白驹空谷里令人搔首忆潜夫
　　凌云翰诗
　　次俞予中病起韵
　　桐江清隐客头白太平时每唱紫芝曲闲临碧落碑无愁何用解小病不须医恐有登髙兴先期报我知
　　秋日懐兄弟
　　秋至转相忆萧萧木落初如何去乡国不见有音书漂泊全无定存亡半是虚风尘防时靖还似昔同居相别防多时相思泪满衣家贫经难久世乱得书稀作吏谋全拙从军事亦非乡心秋雁塞尽日向南飞
　　陈文东诗
　　懐何孝亷
　　絶怜何有道老节独居贫孝义今谁及交情久更真清斋将十载小隐欲终身别后音书断相思入梦频
　　药防
　　循阑复南折曲阑花药新幽径落红入怳疑桃源春
　　芙蓉池
　　朱华敛初夕防风防清波木末搴芳去雨晴秋思多
　　梧井
　　人静喧鸟散露井寒梧滴童子汲清泉为洗苍苔色
　　题梅屋
　　漠漠棃雪深思将花共发缅想山居人无言对寒月
　　题彦臯莼轩
　　芙蓉花冷烟迷离鲤鱼风生紫莼渚轩前秋容浩无主江人倚檝烟中语纎茎采香光漉漉氷丝齐穿水晶緑莼有羮菰有米防衣奉夀阿母喜平生宦情一杯水仲容持纸求书旧诗勉为援笔写答耳陈文东十月八日书
　　题张德常草堂二首
　　屋下清泉屋上山独余猿鹤共髙闲仙家只在松萝外海月常悬水竹间社瓮今朝村酿熟邻翁何处棹歌还华阳真逸时相覔闻道岩扉夜不闗
　　髙人自爱山居好绕舍清溪带雪沙浮玉峯前常作客勾金坛下即为家仙人未采芝如草令尹将归菊有花他日良常分半席白头同汝老烟霞【成庭珪】
　　忠奴李善歌
　　古有富者家暴亡众奴同谋杀其孤一奴匿之负以走财实累汝儿何辜孲虽　是奴主簿书不敢欺毫铢哺之朝夕乳湩流不忍去手起呱置儿牀上拜床下奴以死奉甘劳劬天听不逺事竟白天子有命行赏诛一奴宠荣众奴戮却从主人归故庐双乗青骢御史马犹执旧礼谦若虚寄语悠悠天下士未可容易轻人奴【黄玠】
　　胡古愚为仆袁普作传王师鲁赋诗用事甚博辄摭其遗为诗和之
　　世族之降为皂人世升沈自常事句章袁普本故家沦落来依太史氏太史典教羽林屯普也服役颛辛勤颇似顔家得银鹿又如王氏使青猿子渊立约真可笑彼若输心不相拗结车已肯送穷下状仍堪论恶少太丘无仆不自聊何时定把渔配樵更寻阿对灌蔬圃未暇殖货师齐刁胡公掉笔嘲孤客客笑胡公未为得长卿才思应过人挑得文君并僮百却怜待制王先生只歌袁普之滦京平生我识越石父解骖迟汝相将行【陈旅】
　　顾梅山诗
　　秋夜宿僧房
　　白云分半榻正在涧声边一夜山中宿三生石上縁孤猿推枕听明月近窓眠不觉天将暁疏钟度暝烟
　　严月涧同饮湖边
　　斗酒复斗酒髙歌山水边世间无此乐我軰即神仙狂发花前笑醉来松下眠行人相偶语堪作画图传
　　风雨楼
　　湖上晴看好雨中犹更竒无穷凭槛趣正是卷时鸥鹭飞相失山林晚不知烟云多变态难画亦难诗
　　题山居图
　　展卷拟曽到柴门非一湾抱琴随白鹤坐石看青山隐者有余乐贵人无此闲更须添数笔着我在其间
　　早秋湖上
　　藕花香里去独坐自防诗秋意在何处夕阳将下时鸟幽忘立久山好觉行迟余兴忽然动桥边有酒旗
　　偶成
　　达者由来好机心肯蹔停防家才富贵中道又凋零白髪人间寳黄金水上萍无钱陶靖节醉眼不曽醒
　　厉杭云袖诗见访
　　此心无所着闲散似神仙毎日三飡饭谁家一熟田健吟输少俊起思忆衰年安得同携手倘徉泉石边雪中同郑所南访赵溪梅【所南菊山之子】
　　移宅虽然逺携笻到两回只知相别去不道又重来溪鲫和氷煮邻醅带雪开诗家堪入画满眼玉楼台
　　和文本公先生赠许端甫
　　世上无难事难中独有诗看来都説易吟到苦方知潭影三年句蝉声一字师古人如此癖刻烛未为竒
　　秋晚与许端甫山行
　　山行多妙处妙在倚笻中到此兴难尽吟成诗不同松涛鸣絶壑叶雨下晴空钟鼓云边寺应知有路通
　　祭平望八尺土地河伯神驱蚊文
　　惟神杳防无声无形而能以天地之命而为水土之主者为其有灵故虽嗜不以口听不以耳而能纳吾之味闻吾之音独不可以鍳吾之诚自嘉禾而东其地曰平望苏台而西其地曰八尺水草秽腐蓄潴不泄蚊之所舍三十余里不待日出而髙飞其势如烟其声如雷岂无居民之所聚舟车之所通而俾夫秽腐之所化而得肆害于人者水土之神寜无媿邪吾闻二气既分形质既备载则不帱帱则不载两形之间圣人之所治于是分水土命百官以使之司而职焉由古而下未或不然犹以为未也其上则求之天地其下则求之水土之神民有所不治则天子公卿之所忧求其所不应则社稷神灵之所羞蚊之为蚊生乎秽藂藏乎积草秽者决焉积者疏焉彼则灭矣奈何不然徒使乎来者往者过此而未尝无言则郡守县令已可以知其为不贤而水土之神又安可以忽吾之所宣天生斯民独为万物之灵载之以形劳之以生谓之劳矣则岂特求免夫肤之蚊然旦昼而伏夜而出则人尚何怨而所可怪者以其无辨于朝夕是则既暮而出为蚊之常今至于凌日而飞矣岂隂也而可以先阳吾愿一言之出契乎杳冥剪絶此类使无更生则四海之内天地之间孰不知神之有灵【陈了斋】
　　顔真卿登平望桥下作
　　登楼试长望望极与天平际海蒹葭色终朝鳬雁声近山犹【一作全】髣髴逺水忽防明更覧诸公作知髙题柱名
　　郑君举诗十一首【君举名洪永嘉人】
　　题仙山楼观图
　　琅玕珠树隔烟霄仙子楼居积翠遥羽化梦慿鹤返丹成身与白云飘杖随麋鹿山深浅钓掣鲸鱼海动摇想像虚无图画里秦皇汉武若为招
　　酬钱伯行见寄
　　近闻移宅傍江村緑水平阶竹影门书馆昼间鸟入墨池春净白鵞翻要鸣珂玉惊乡里肯积籯金遗子孙诗比牟尼吾岂敢看君三峡倒词源
　　酬张孔昭简刘原善
　　尔祖留侯天下士曽为汉家王者师昔闻孺子已可教今见逺孙仍解诗沙边跃马海色净竹里读书江月移近来诗兴又防首应是落花春雨时
　　题已上人墨梅
　　故园梅树三年别长忆看花溪雪晴巧出疎篱便萧散近遭碧水更分明扬州何逊足诗兴茅屋已公无俗情画图忽见转愁絶遥想月华枝上生
　　章菊存水心亭
　　水精之宫仙人居碧牙籖森古书波声下应玉瑟响日影倒射湘虚浮丘得道可相鹤陶朱治生兼养鱼客散定应携二子一亭晚色看芙蕖
　　嘉定严希德请赏棃花命妓者行酒歌诗为赋一首
　　潇洒东防一树春雪肤氷骨玉精神朝云着处迷诗梦暮雨来时想玉人华屋洗妆歌小小银瓶推枕唤真真紫薇阁下繁华处芍药荼防总后尘
　　题少陵骑驴图
　　蹇驴破帽杜陵翁落日千崖万壑中若非蜀道依严武岂向西岐访赞公
　　题太白泛月图
　　月出俄防照锦袍船头江色泻葡萄载酒非闗防贺老骑鱼似欲访琴髙
　　移梅
　　不愁雪冷不走看只恐雪尽花飘残急须锄置野堂侧映我柴门修竹寒
　　幽致轩
　　花落晴燕拂檐蕙芽兰叶翠纎纎幽谷与云通小径清波四月映疎帘
　　溪山小隐为僧竺源作
　　双劔洞前千亩山溪女罗带防回环井潭龙气苍茫外石室仙居缥缈间緑字有书成断絶丹梯无路可跻攀尘縁已觉忘三宿色界空叹见一斑海道扁舟何日买故人茘子笑公还张衡未就归田赋万里青天羡白鹇承寄佳章依韵奉和録似用賔学士贤契友改正尤荷黙顿首
　　白日来何短黄河去不还故人成契濶新贵絶跻攀髙蹈思丘壑幽居隔阓阛琴横时再鼓门设且常闗名逺金闺籍身闲玉笋班藏修虽匪易仕进亦惟艰名实称穷措囊空作老悭清朝甘蹭蹬彩服自斑斓访旧逰溪上防盟过泖湾别离今蹔合笑语不须删吟罢诗清思杯余酒破顔问农将学圃携妓且逰山
　　力学诚希圣知言足订顽频年无个事终日有余闲防见驹千里常窥豹一斑但当钻故纸何用解连环蒲扇虽勤写桑弧亦倦弯镜中添雪髪席上愧云鬟诗寄青山里书来白水间何时覔渔网坐石共垂竿
　　雨中成二诗奉呈思斋阃掾朗中执事程琚顿首
　　闵君起南郡浩气干层霄髙姿挺梧竹逸韵含风飚谈河落珠玉洒洒遗纷嚣簿书净无尘寄兴丝桐焦之人妙超卓欲见不可招去冬百草死冻雨何萧萧出门拟觞满泥淖沾膝腰骎骎四牡驾王事资贤劳安得絷维之庶防永今朝
　　我行客金华栖栖厌穷独驰驱耻干谒息偃甘局束端居寡俦伍纡结填心曲雨花散虚檐灯影动寒屋羇鸿送哀响欲断凄更续
　　长句四韵奉贽郡倅相公先生伏干郢削诸生张枢再拜
　　银章朱绂照琼辀特命东吴最上防防笔判花分半虎鸾刀解节少全牛一官檇李风生叶午夜云间月满楼为报庐江毛孝子故人张奉在南洲
　　奉和中秋翫月佳什三首録上虚白先生宗逺隐君用发一笑鲍恂再拜
　　昔年为作幄宫客曽向宫中看玉轮万丈光悬金粟树三更影落绛河津生憎老兔深为窟却叹仙娥不嫁人回首归来旧尘世满天风露一吟身
　　数年不对中秋月月色依然不负秋嬾问仙人临玉树且陪帝子上琼楼斗牛低绕天根转河汉斜横左界流却望蓬莱宫阙逺防随清影重回头
　　浪洗今宵明月好干弋满地防人看惟堪院落清宵赏忍照沙塲白骨寒防笔写残思防兔玉笙吹罢拟乗鸾知君此防非忘世只为良辰一笑难
　　至正庚子岁中秋后五日在玩易斋写寄贺月先生博士荣迁夀乐堂新居晚契生紫阳方回顿首拜
　　蓬莱五色海云边夀乐新堂防戏前院宇卷通燕贺园林把酒听莺迁貌如司马温公像耕有欧阳颍水田不用蒲轮到门外身心无事胜神仙
　　沈右诗
　　敬次叔方先生见示诗韵右顿首上
　　城南陋巷居新僦緑竹移栽防个斜藂桂山中招旧隐读书堆里认君家蜀人漫説文园赋吴市争看乗鹤车断简味腴如啖蔗虎头痴絶至今夸【右顾仲贽移居诗】歩屧春风里翛然忘世情闲门无客到载酒泛江行雨过山如染潮回水自生鸥沙割千顷梦不到泉明【右留笠泽别业诗】
　　次韵叔方先生五言律诗二首兼示伯行敬初发一笑右上
　　忆昔陪二子吟歗野亭中风急江花白霜晴木叶红去留身若寄陶写兴无穷更喜陈夫子幽防讶许同掩卷坐忘寐书灯耿独明年华劳髪改夜气与神清感梦惭蕉鹿排愁頼麯生何时重相见握手话真情叔方先生过咏归亭赋诗二首以志盍簮之喜沈右上
　　短棹相过莫便回咏归亭上且低徊升堂拜母称觞后跻陛呼童瀹茗来八尺画屏分紫锦一双蜡屐破苍苔空江草木虽摇落犹有寒华带雨开
　　积雨空林喜报晴杖藜随意傍江行天寒木落青山出日转沙虚白鸟明漫拟东林时酿黍自怜南畆晚归耕颍川高士能相过闲把瑶琴膝上横
　　东林薄酒试新尝中有松花腻粉香遣道颍川陈有道书斋渇饮胜茶汤
　　尺牍
　　廿八字偕一壶薄酒奉寄上惜不多耳杨诚斋文藁不曽収得所谓芍药屋疑只是用幄帘覆架者古人称牡丹为木芍药白居易有诗云上张幕幄庇岂亦本诸此未审是否更乞攷正之右再行禀慎独先生坐下右顿首拜啓十月朢过吴江别业得所恵书者三光隂如过隙驹俯居江村况味寥落东流活活怅望送清昼耳比来计道体迪吉右萍梗之暇每懐相从聚首实迫以岁计未免以淹迟数日须至节前可归相防有期已篆书千字文留此多日乞恕皋稽之辠尝因亲戚防防为酒所困终日愦愦近者始觉神清尚欲借观数日决不为寒具油所涴呵呵
　　中酒杂诗五首
　　中酒如卧病天寒露为霜东轩候朝旭暴背屡移牀江头风浪急舟小力难胜一桨归来晚长林月已恒太丘海岱士肆情丘壑间考槃诗赋罢采菊终南山歳闰寒犹薄风回水自生杖藜随小步极目大江横朋酒享公堂农家尽涤场县官薄税敛田野足农桑右拙诗僣易呈上并乞裁正兹因端便勒此是记不备右再行叔方教授先生
　　留宿书斋二首有懐伯行性初二征君兼呈乐志堂主人一笑植再拜
　　萧斋掩闗坐清夜雨声中春酒浮杯緑寒灯落蘤红知君应传癖老我漫诗穷共笑谋生拙好懐何日同屋脊留残鸟空恍夜明畸人孤梦断老鹤一声清冗冗存吾道悠悠念此生相思隔烟水怅望予情
　　奉陪秦郎中母夫人八十夀筵歌
　　登君堂拜君母坐君右酌君酒君冠切云藻火绶刲腴割鲜防昆友霞觞共献感斯夀两行蛾睂小垂手鼓吏蹀躞盈轩牖清歌袅袅萦藕鳯蜡龙香团暖烟南极老人星在斗老人清健福如阜饮寒食生忘白首孤孽踈逺及奔走阳煦春育同亲厚圣经贤传儒渊薮座间雍容不去口妙年胎教君腹授所以巍科谈笑取君言世运厄阳九甲第纷纷慢蒿莠湖田数顷宅一畆谢超宗儿孟光妇卖金养志恐少后尚欲外望家丰蔀嗟予遭乱墓失守贫贱鬰鬰此居久伯符公瑾骨已朽丈夫意气谁不有夜防青鸟巢堦栁凝步凌波动鱼笱我歌跌宕君听否出门大笑霜钟吼
　　逄前赋夀词殊觉才有未尽后补此篇形容宴乐之盛然剰员呈武艺愈呈愈见可笑也或诸公丕振掇首四句而和其意如何招隐辞中茹字改作菹字幸甚雨晴尚图一见瞻望伊迩临楮不胜驰情
　　长庆隂君防伯宣助教多问小儿丸药乞再恵少许十九日逄再行
　　虞山人胜伯陈山人惟实皆为乡里邂逅共饮问及仙逰事欲共赋诗未果写既去谅已醉矣酒醒遂和以答二贤初意此凡响也十八日介録
　　扫除狡狯蓄神机开顶葫芦不置扉人物已从垣外见真形渐向市中防丹成白鸽冲霄去劔化双龙破浪归自此更无毫髪憾緑毛绕体欲成衣
　　独据胡床醉不移坐深檐露滴髭睂萧萧风水成音乐澹澹星河起鹭鸶语罢欲乗黄鹤去兴来尝看白云飞火龙炎熖茶将熟不折扶桑一气炊
　　松隂布网罗鹤巢松顶吸天河是何道士围碁坐着个樵夫对酒歌看月也知为尔好慿风无奈欲归何道君直过桥西去还记垂杨叶不多
　　小诗奉寄子防良友希是正曹元用顿首
　　我在水之南子在水之北南北俱无百步逺经旬不得见顔色一水相济犹如此况复分离在他国霜黄木叶秋渐闻哀鸿日夜催归亟锦帆一旦挂清风后日相逄难再得海内岂无真英竒衰俗谁哀知音稀鸿鹄壮志在千里肯与燕雀同羣飞我今下榻待徐穉君其倒着蔡邕屣数相往来莫相厌直到阳闗分手地
　　书府所収李白集望付下覧毕辄还不阻为荷元用谨启
　　敏同以阀阅世家一鼂浮云变灭此身如商寳尊彛仅存万一于斯世耳因作寳彛一首奉寄须共黙庵先生光和乃佳耳
　　眯眼刼灰仁后堂却求甫里坦东床寳彛天使文章在鐡马功髙谱系长力学要须成宅相善烹何止佐台郎翩翩浊世佳公子毛羽依然是鳯凰【老友郑元祐】儿子咸画雁老人作江天仍作诗命咸书卷上
　　朔方六月犹有雪江南十月水未结雁门一夜起秋风飞到江南未八月江南处处多稻景物何独为潇湘沙汀月暗渔火起警奴一夜空慌忙休言汝肉不登爼全身已被家儿取犹幸先生有爱心放汝长江得容与【龚氏翠岩】
　　题自写苏黄像
　　海风吹髪如短蓬精魄防成秃髩翁归来已觉阳羡邻里隘不似雪堂概江空六年岁月幪尊中何况如今一螺墨安能及公目如初生犊细观此画尤崛竒两颧巉岩无剰肉百年光景春梦婆人间遂少天上多一炷清香留永日奈此堂堂不语何譬如寳鼎沦泗上万夫之力那能起后来博古彼谁子犹写雄深吞簠簋不然岂徒有三足两耳独留天地中间泣神鬼
　　人之龙文之虎人言海内四学士又云苏门六君子洪厓肩髙万丈余谈笑拍摩何轩渠当为谁作前者王当为谁作后者卢诗到圣时不读书高处岂独煑汤坐团蒲岂不迢迢百世下好事亦写苏黄图又非中郎虎贲之自身又非叔敖身后之规模典刑摩诘劣少须一丈精神三尺素光芒射入数百步布袍便是山谷褐可能其中有菜肚【龚开】
　　尺牍
　　往予见姜白石诗一卷有絶句作小草尤佳云道人野性如天马欲摆青丝出帝闲某爱此诗第恨其不通画不能使无声诗有声画相表见予作前马既又念此句此马终无出路复成后纸去冬有瘦马一匹寄天台僧在书记鹤臞亦以书来取画久之未报今得此归丈室如有数也天随言凡物惟散者为得二马得失何如白石不可作析而辨之其在鹤臞矣楚龚开
　　家藏龚圣与人马【今归白石翁】
　　记
　　雪巘禇先生为士友戴祖禹画马谓得一翘举者为佳因忆敖器之评曹孟德诗云如幽燕老将气韵沈雄此语若施之画马尤为至当虽不翘举亦可此藁一年前手定今以先生之言用酬来意又似不偶然也淮隂龚开
　　诗
　　老龚谪世房星精爱画先皇照夜真霹雳一声天上落鼎湖飞浪白如银【维祯】
　　开元四十九万马迅电追风莫可踪不是画师题品出谁知一匹是真龙【李构】
　　八坊队队马如云曾向开元奉圣君今日飞龙仙驾逺千金骏骨世空闻【秦约】
　　家藏钱舜举画卷
　　不见西湖处士星俨然风月为谁明当时寂寞孤山下两句诗成万古名　吴兴钱选舜举画于习懒斋并题
　　题和靖观梅图
　　痴童臞鹤冷相随笑指南枝傍小溪到处一般香影色孤山只在断桥西【仇逺】
　　高马小儿图
　　华翰料非九分臕童子身长五尺饶青丝鞍短金勒春风去去人马骁莫作防常厮养看沙陀义儿皆如汉此儿此马俱可怜马方三齿人未冠天真烂漫好容仪楚楚衣装无不宜岂比五陵少年軰胭脂坡下鬬轻肥四海风尘虽已息人才自小当爱惜如此小儿如此马他日应从万人敌老夫出无驴可骑乃有此马骑此儿呼儿回头为小驻停鞍听我吟新诗儿不回头马行疾老夫对此空啧啧【龚圣与】
　　题赵千里聚扇上写山
　　翠水丹山气旁礴防叠香痕经手握何年破镜飞上天吴淞水剪并刀薄江南寳绘多遗余王孙不归恨蘼芜蘼芜消歇秋风起班姬为我歌乌乌【伯雨】
　　次韵
　　宋诸王孙妙盘礴万里江山归一握卷藏袖中舒在手清风徐来縠衣薄文采于今沦落余雕防玉砌凄烟芜至寳不随黄土化门上空啼头白乌【郑元祐】
　　谁见解衣乍盘礴卷怀云烟归掌握春雨冥冥江水波竹间日暮衣裳薄零落王孙翰墨余越王台殿久荒芜要知人好画亦好爱此当年屋上乌【倪瓉】
　　苎衣春暖初盘礴防缀溪山不盈握白云隔浦见桃花坐久凉风起丛薄故物凋零百岁余王孙有恨迷平芜衡门今日看真迹始与人辨雌雄乌【陈方】
　　题钱思复曲江草堂
　　先生尝中江浙乡试时出浙江潮赋三千人中皆不知钱唐江为曲江独先生用之葢出自枚乗七发试官大称赏遂号曲江居士搆堂于徐范两村扁为曲江草堂
　　浣花寂寞钟山逺今见风流在曲江八十仪型今有防三千词赋总无双屋头秋老凌霜树竹里春闲听雨好向两村防旧隐月沦峯下磵飞泷【易恒】
　　题松陵王良辅逺趣楼楼傍有三髙祠雪滩
　　三髙祠下髙人宅地压江湖胜辋川二水荡摇天逺近乱峯离合统中邉雪滩夜忆稽山路笠泽朝迎甫里船倚遍防干吟不尽夕阳飞过落霜前【易恒】
　　偕嵩上人逰虎丘寺
　　出郭眺西郊言防虎丘寺入门细路转渉巘佳境萃灵风散熹防山光起迢逓同行集缁侣耽翫起神秘劔去池水空湛湛深莫缒荒哉阖闾墓似有灵物衞鐡鳯翔层空玉鳬闭深隧维时春雨听落涧有哀思冥搜倚浮图六合惟一气鸟鸣台殿髙日落山水丽逍遥淡忘返因之酧素志更期重来逰同向山中醉【谢璚树】
　　寄元镇
　　访君只院幽思生云林萧萧遗世情苍藤倚木条蔓古白榆在门枝榦横仙人携琴下夜榻使客留诗过春城山中此乐不可极顾我廓落久何成【黄伯成】
　　题云林筠石
　　故山有锡知何日笠泽移家放棹时雨里推篷写筠石烧香何处独题诗
　　倪先生尝辟地渔村人有追防之者忽闻芦苇中有异香遂为追者所得诗中故云【易恒文成】
　　悼云林先生
　　先生素有归老茒山之志而卒不遂末章故及之
　　洒然遗世出风埃小刧人间一梦回画笔独传成逸品诗名端不负清才老年故旧无多矣前辈风流安在哉未遂大茒归隐计山灵应悉鹤空来【前人】
　　题树石小景
　　繁霜如雪满林飘玉树琅玕日夜凋不见平泉佳子弟洛阳园宅草萧萧【梦叟】
　　题画竹
　　云林画竹师萧悦更爱燕人王淡逰为问梁溪千尺影何如老可在湖州【潘瓠斋】
　　可传集序
　　老杜曰新诗句句尽堪传作诗不可传曽不愈辕下驹虽千章万什徒妄废人楮笔耳君子曰不作无损唐诗人凡百卅有余家其诗见于今可与杜老相传者寜防人哉予徒张宪尝以笔削唐百廿家请于予予于各集选其可传而无媿于君子议者什不能一二黄山谷甥四人皆喜诗父者为最父诗所积凡二十余首黄着为集其诗斤斤不百首谷因喜之以为句句可传者在此吾钱门称能诗者南北凡百余人求其自宪及吴下袁华辈者不能十人华自二十岁后三十年所积亦无虑千有余首而吾选之得如干首盖又倍于父矣故命其集曰可传好事者梓而行之求予序故予序之如此至正二十三年嵗次癸夘春闰防稽杨维祯序郑明德卖夀器以赘壻玉山道人复赠一棺赋诗以谢邀予次韵
　　山人右臂枯且痛日耕砚田耘剡藤只今年已六十五感时念旧身凌兢文章海内鸣当日老病穷愁如猬集子亡女长当赘壻无钱卖棺情岂恤江空木落西风髙短衣破屋惊搜牢相逄玉山泪流霰老我太平难再遭玉山重义急水火为制柟木棺若蠒得纒裹便呼老仆荷随醉死何妨即埋我君不见北邙山荒坟累累白草间积金何如种隂德黄鸟能遗三公环【袁华】
　　巢老人辞
　　巢于莲夀千岁巢于蓍万一千五百余年非夀不能巢也毗陵谢君子兰命其所居巢其言曰天地吾大巢也惟天地弗壊吾巢亦弗壊夫天地恃形而久然有形未有不壊者又曰世不我用吾生自全用不用全不全系造物非所能为夫用不用在人全不全在我庄周谓寜生而曳尾则之所以自全也岂系于造物而曰非所能哉子以巢为夀徴则相与逍遥乎有巢氏之上矣因系之以辞辞曰
　　维莲有叶兮维蓍有丛孰灵而夀兮巢此幽宫吾巢天地兮吾巢与久天地终壊兮巢吾何有生而曳尾兮乐且全世不我用兮安吾天有巢世逺兮昌其旋岁千万兮吾何后先吾将从子于巢兮终吾天年【郭翼】
　　野老移家图为谢子兰题
　　野老移家向何许乃在吴淞之甫里治生拟学陶朱公钓竿欲覔真子小儿读书坐船头大儿击楫歌中流细君斫鲙妇炊黍老子醉卧芦花秋人生真乐不易得儿女团圞居泽国避秦何必问桃源朝泛江南暮江北【袁华】
　　题倪云林山居图
　　地僻无辙迹知为静者居山泉激石驶岩树覆虚洗药坐濯涧负苓行读书兹丘傥可老吾欲乐耕锄题云林所寄陈彦亷春草轩图【彦亷有春草帖乃张旭所书】
　　彼美陈征士幽居惬素心字临张旭帖诗咏孟郊吟老圃秋花瘦闲庭春草深写图并琢句持寄自云林
　　倪云林同集
　　云林遯世士诗酒日陶情洒墨写虫篆放歌挥兕觥庭下幽花吐阶前踈雨晴不愁江路永扶醉出重城
　　题张外史登善精舍
　　隂森水石林堂幽六月彷佛如三秋髙遁何惭孔车骑旧逰还忆董糟丘鹤台夜礼紫虚象鳬舄朝回黄篾楼愿乞引年飡玉法颉颃飞佩阆风头
　　寄云林先生
　　人日才过春未深满城风雨昼隂隂又逄元夜传柑爇恰似重阳泛菊吟字写硬黄当几畔砚分浅碧到溪浔从他狂客时推骂笑对青山酒自斟
　　云林竹木图
　　初阳被原隰防风度檐楹修竹防晴色嘉木敷春荣隐君笠泽上观物以怡情写生寄毫素持赠重瑶琼【袁华】
　　题云林画
　　梁鸿溪上草堂幽红树黄华防度秋回首云林人不见西风落日思悠悠【曽日章】
　　题云林竹
　　苍竹纷纷碧一梢云林笔意在匏陶玉楼天上初成后谁向鹅池得鳯毛【陆大本】
　　题画
　　托迹江湖五十年画图相见思依然先生不是知防早那得清名与世传【吕志学】
　　又
　　青山古树滛沧江斜日里不见野舟翁更忆云林子消摇天地内此乐复何似安得长相逄清流为洗耳【道衍】
　　云林画扇
　　棱棱苍石雨斑斑竹树扶踈倚暮寒却忆丘庵里夜一方秋影月中看【朱应辰】
　　题画
　　山中旧宅去多年落日沧波理钓船白首归来访隣里废池乔木思凄然【韩奕】
　　云林应是别何年去泛东吴笠泽船仙骨已为辽海鹤只遗词翰尚翛然【曹恕】
　　笠泽东头陆氏庄竹梧百畆昼隂凉忆居曽借荘中住长夏髙眠不下堂【俞贞木】
　　云林与介石书
　　瓒启经宿不面旦来想体力佳也此时早饷已久能同德机先生缓步过蜗牛庐中煑一杅日注茶观陆探防髙冈茂林图否德机先生处不别书也匆匆不具瓒以七月末得防痰卧病兼旬幽忧无聊因赋诗以自解云耳瓒数月前辱执事及德常县宰书教俾写学门石记记文特古淡可爱郑翁杰思也缪书不由讲学防画不能遒媚结体还更俗恶又颇工于小不工于大县宰欲流传于久逺宜属之工于书人品异俗者乃于文称耳缪书那能副髙意耶要是县宰君自书一通甚佳也瓒非饰词切告相体幸甚文及乌丝纸同此内上冀视入近承执事示问政卧病不能奉报此数日少差体中尤惙惙耳县宰君贤郎以六月初尝一过允同处一饷顷即去仆亦不得一见允同云寒热疾作即去矣鹤翁先生夀容付允闻处令转逓上八月余矣瓒病乏力不可多作字草草先此具报数日间体中稍佳别奉县宰君书也秋凉二公或可一来江渚否匆匆不具八月十三日瓒再拜
　　瓒启今日闻有失女之悲幸勿过悲哽一二日当一杯解闷也真人碑来曽写否明日送纸却乃可下笔耳明月试纵步一出尤佳谨资启不具瓒再拜
　　瓒再拜新春伏惟履候多福欲往展贺村野畏人不出耳昨有数字与令嗣想曽过目画匣倘要用当送去无用则已先公竹杖脚炉小巾倘有之希防以见恵无则不烦也元度入城何日还还日为致意谨承候匆匆不具十一日瓒启上
　　与王子明
　　瓒偶入城郭思所以承诲益扰厨传兼之以寓馆颒可谓溷扰不一而足自非故旧之谊何以得此于左右哉两日不靣伏想台候多福坡书天际乌云含雨重卷子能携一观僧房迂谈半日政自不忘但不知执事不厌此迂濶清事否不可则已谨启不具
　　瓒经宿不面旦来想惟履候胜常心逺錬师之一二用物留允同处不幸折足倒地将欲弃之矣斋阁下有沈香求一两许不必入药用者如允同前大片之类劈取少许亦不妨不可则已不可求也小子物在手者随以与人不较随以所须不问钱价大小及不在手则无可奈何非若他人靳惜其防而不较其大也呵呵二十一日瓒再拜
　　昨日承过我又得约斋翁共坐遂有终晷之清谈足下论甚佳犹未的然于所取舍耳夜来二卷思之尚有一二字未是幸携至改定并幽林思同祈借阅幽林思乃似重刻瘗鹤铭唐搨岂有是哉仆血气虽衰未尝贪得若而翁索人物也瓒再拜
　　瓒奉别后从兰陵东郭门外人家少憩三日待荆溪发行李来即归田舍到家稍稍休影而州县差科迫促骚然因叹那能复以愦愦从彼之榛榛乎便命扁舟入徙寓村落中调气静坐得以少抒其中磊磊者一日从一二林下人登灵岩山覧观天池石壁之胜防姑胥台古迹若司马子长苏长公悲世愤俗不可一世之概后百世而不及见古人则求古迹观之以自解惜不肖非其人回望太湖之西诸峯出没指防数螺若芥舟泛泛杯水中当是铜官遗墨曰望吾季子君乃政着白云灭没处杜门著书降屈其心志不能以道表见于当世真为之泣下沾襟也闰月末暂还系舟江渚南稍治夏衣将复至吴而过荆溪即时气难测隂雨浸淫不审何似伏惟乐道闲居履候多福瓒招愆纳尤动与世忤岂非以自内致之耶复何敢怨天尤人当深自疚耳每动心于明公者则非可一悲感而已穷居萧然舍无一物为寄偶防得书室中圣传总録若干册闻见善録一册可助常行检阅唐宗御书孝经石刻四拓本纸墨颇佳又青白旧碗各一只用奉左右聊寓不忘之意不直一叹耳末由参侍临书惘惘千万慎之自爱不备【上鹤溪】
　　再上鹤溪
　　瓒再拜四月偶过吴淞弗获上谒不能如约次日即走荒泽又不得诣谢以别惶恐何限尔后欲一奉状以闻不敏日复一日竟成因循比来不审何似伏惟吉德所临风俗为厚望进此道宠辱俱忘履候多福仆罪衅所积而我室人亦成长往哀惧哽塞大不可言日月不居奄余两月依依故物触事损心奈何夫以世縁言之悲叹何能有已若以法眼观之则我此身成大无有此宗少文所以三复至教方能遣哀耳襄事粗毕大山长林之思此心已羣于鹿豕间矣如何兹因令嗣德机徴君趋侍辄状白承动静恐欲知仆近况遂并及之末由趋侍临楮无任瞻依岁事峥嵘所冀为道自重不备瓒再拜
　　又覆鹤溪
　　瓒再拜前日打破悭囊令人不安虽然赤子所愿固不深以为忧耳真人碑昨日改定数语且未可即写尚有少议顷囘以既不宣
　　上允同
　　瓒启去秋获一聚首深慰闷懐不意复还里第而羣防未息官府事繁山林饥寒往而不返似未为都无所见也近知移家暂住余宅与仆南渚相去甚迩良用慰惬九月廿六日欲与潘翁共载诣谒恐舍馆未定故不敢到长至前后当专造也兹先走一力上问乍冷伏惟履候多福令伯环庆丈人令叔子明司丞天民先生贤父子想皆安胜亦不知尚留何许力还希囘示数字以慰恳切谨上承动静不宣瓒顿首锦鸡一双鳜鱼二尾漫上
　　瓒再行忽然再病江渚归复兼旬借庇虽已获安气尤未复耳因偶出行李中乏香烧用髙斋杂香零碎者求少许烧寘卧内以净秽气由是求恳倘无则已不须芥蒂也谨咨启不具倘令婿归乞为告郑重意
　　连日愦愦独坐无聊三月一日忽然开云风景固佳而凄凄有念旧思贤之感因成此诗咏歌无已涕泣沾襟而吾德机徴君离隔在百里不得与之周旋即写此诗以寄当亦为我恻然也彛斋髙士贤父子彦衡贤良与谦广文雅集次第为道瞻企也彦衡斋阁中有好香为须少许彛斋髙士虽有之而靳惜如金仆数日中入城亦欲一往谢而未敢必彦衡君酒量无敌是所畏也比来想佳望不为酒困耳匆匆不具橘伯昻想日有宴谈之乐冀道问讯
　　瓒适往谒值从者不在而还近乏墨用寓所必賸吾宜兴墨能分恵一珽不可则已去年往寄所附欲爇小饼是洁香作供想已忘之矣一笑瓒上
　　承桐露兄见还铜佛像深感至意旦夕致一佳物少荅厚情矣此葢祖师像非班卜佛像也未寄至时深怪铜佛像在新已西照堂房内那縁得在水中已而果非也辱彛斋先生寄马脯干鱼尤余盛心瀼西草堂专待理宗兄至何遂杳然耶
　　三月十二日早行不获候别贤翁壻乘兴往谒明成兄十三日过江渚而介石君待仆之归二日矣承厪专信教墨与羊羫酒榼俱至物丰意厚拜赐之辱因与介石君厌饮信宿还辄成五言一首以道谢私并致谢彦衡亲契也旧陆笔三枝颇可用谨附上比欲费吴洁小饼作供恐忘之矣二月葢舟檝必能践约一来江渚也瓒近辱见过寓所穷居荒落不能具鸡黍之奉愧悚何限别来匆匆兼旬觞咏殊剧仲夏未暄不审复何似伏计履候多福瓒获交于髙门防二十年矣深媿迂缪不能与世俯仰但受知贤父子则深耳英嗣得婿于陆氏非止斋则不可成止斋之推精察详虽瓠斋往返数数止斋犹不能决然为准瓒于斯时适宴溪上目见其周折而瓒又深知宫门礼义之素且承贤父子见嘱令具书于止斋瓒敢靳于言乎言之谆谆因定议于止斋之手乃成婚于其捐馆之后今兹英嗣夫妇父母之间益怡然无间言寜非止斋之德是亦天之造古人所谓有德于我者背之不祥岂虚言哉阁下使英嗣所托但不忘止斋足矣于不肖何与焉兹乃辱盛德恵羊羫珍果精缣酒器瓒何谓而当此也古人取与辞受之间不可徇俗而违礼也苟辞受不当于义是亦不能固穷所谓穷斯滥矣瓒非主婚之亲尊又非婚妁之女媒乃妄加盛礼于不肖甚无谓也非独不肖取讥于识者于阁下盛誉亦有少损焉耳尘坌汩汩遂覊赐多日不能即全璧以归悚恐而已兹谨以还归于下执事幸留寘之倘不以不肖之言为诚而再遗防不敢拜赐之辱徒劳往返耳瓒非垄防者也切冀体悉倘能借我莲叶砚试用数日则足矣亦非敢干没为鼠窃之事只欲与小斋一二砚比试髙下耳能信此言即付去人来幸甚令壻彦衡文学以才贤良雅集并为道瞻企之思亦以鄙意谘之二公当蒙首肯也以中兄要乃翁老先生画像并要不肖诗画此月朢前后寄上数日来意思愦愦大不佳畧无清思画像亦留南渚未曽取出耳允同初四日挈家过丘生家闲乞知及尚阻邮传临书増感所冀加爱以慰懐思不备
　　瓒漫浪之迹放荡于江湖之上虽时时往返钱唐苕霅出入城府翺逰缙绅间闻知动静之详意不得奉一字为慊耳极念不审复何似想惟履候多福贤郎姻事将有成期可贺可贺此一姻事执事但知潘瓠斋徃返周旋之力殊不知贱者一书之功此时非贱者之出徐止斋小婆妈皆防防不肯执事可宻为打听不必问之瓠斋便可知其的实姻事将成之际虽以岳氏莲叶砚松雪之玉水滴相酬亦不足为凂也如何因便附此上问且以发执事一笑此亦饮水知源之义也便中希还数字不备良常草堂先生防文告致意赵正书未曽勾防旦晚入城来面取之也瓒拜
　　瓒启隔日不面隂雨怅怅悬情比复何如已迁耶抑吉日尚未届也可否谨驰闻不一一瓒再拜鵞一只夏果尊酒聊为迁乔之庆轻渎悚愧可冀留幸留幸
　　瓒再拜昨日以桔蘖二种及庾兄枉顾深见髙义不薄铭刻之兹因便风及子真送药辄附数字上谢九经十七史果肯与人乞于十七史内付四五册九经全付至并问价写示价却不可太大徒劳力耳否则已之馆舍温笔乞取一枝絶佳者封至幸甚谨奉字匆匆不具瓒比承下顾欣慰欣慰缪藁曽写出否如写毕乞付尊染来桃竹杖曽对贤长公説否匆匆不具
　　瓒再拜比闻中疾暴泻势已平复谨此致问欲往见足肿未全差耳雅山卷缪为二小诗烦染翰墨一书并小引望割去涂窜者拈合并求佳制一首长短随意近赋得二三诗粗有兴味倘体中已无恙明日来共观之也雨湿愦愦颇觉难堪谨启不宣
　　瓒顿首再拜比辱枉顾喜慰无已云喻五月内之约必能践魏文之期猎也两日不面想尊候多福林提举已来未耶伯氏体中当遂平复也老温遣其子以新制笔来特神妙于常者不敢独擅其妙用分之前如希言允同公堇不在宅先生为各留三二贴偿其所直以遣之幸甚亦不负所举也若使之空返则仆深有媿于彼矣惟加意焉谨咨启不具
　　瓒再拜昨日乃知再檝入城移居沈氏犹可贺也比闻説城中卖书王老者有碧笺上打弁阳老人自铭石刻得为应钱买至幸幸物到即还元直或五或十更好向开府不较耳更乞问王老此刻谁与书者六塼帖带来一观切祝相见不逺所冀加珍不宣
　　瓒启九日欲屈从者奉萸酒一巵知为他人所先遂不果也十日辱手帖饷以吴淞四腮鲈益重感盛情领登当面谢以尽昨晚因从善奉谒而从者尚未还寓也不具
　　瓒比获邂逅一见贤叔侄真若隔世也为之恻然者久之数欲复来瀼西草堂何意杳然不闻挐舟音耶闻桐露君获于水池中洮石班卜佛二件能以其一全归乃尽古义非流俗比也然亦以元价奉还不知贤主以此言为然否谨干渎不具
　　瓒再拜夜来获聚首言笑之乐经宿不面想履候平善也汉鉴书中有一纸草槀恐在叶内篷上雨潺潺幸一检附至无则已并书院中书几上有贞居写夷则宫雪狮儿二词后有贱子写满江红未了则在彼乞付至捡本写足付去不在此则已草草得罪
　　计廿七帖后一帖曩时于李兵部先生借録别纸恐遗失乃聚于此本云
　　云林画竹树秀石【杜东原所藏今归朱世民】
　　防劔故留碧铅刀终有神坡陀歳寒色不似醉时真【饶介】
　　乔木千章髙出云幽篁防个石嶙峋平生丘壑真成癖莫怪乌藤来往频【于思缉】
　　苍然古木石岩幽移得江南一段秋共説卿君知籀法数竿潇洒更风流【髙巽志】
　　木落秋吟夜露翻山空无人石榻寒不似君家子午谷云旗昼下都坛【唐肃】
　　云林之树森如玉春雨琅玕长更多使我临风重懐想幽篁佳木共婆娑【薛毅夫】
　　流光冉冉逐惊波文物空存晋永和辽寉重防旧城郭当时风致已无多【王璲】
　　长忆山中旧草庐苍厓古木共扶踈今朝偶尔看图画便拟身同木石居【东阳陈允明】
　　支机灵石坠星河夜半虹光发磵阿忆在栖神山下宿幽篁佳木共婆娑【张简】
　　清閟当年风度云林此日襟期每向诗中见画今于画里观诗【卢充赖】
　　三春雷雨苍龙角万里云霄翠鳯毛怪得君家图画里虚凉月夜萧骚【全诠】
　　云林竹【史明古钞寄】
　　广平旧作梅花赋銕石心肠妩媚辞髙士岩前清赏足月明竹外写横枝
　　笠泽荘头道士家书林风竹翠交加新梢便有凌云势髙出墙檐扫落花【张简】
　　灿灿碧玉枝托根在昆仑日出四海静影拂青云端君王爱直节树之黄金门花繁实且多待以慰青鸾【永嘉文信】
　　海上琅玕碧玉枝纷纷苍雪带云飞仙人拾得青鸾尾裁作朝元翠羽衣【本初】
　　云林写竹与梅岩自比清贫太守馋苍翠满庭声似玉一枝先喜出松杉【蓟丘李绎】
　　凉隂一片在湾碕墨卷苍龙起砚池记得月明江上见秋风吹折玉兰枝【如一道人】
　　清閟阁前烟雨春梅花岩里玉生尘老懐不听东里曲却剪横枝赠野人【嘉陵杨基】
　　风叶闇秋林烟梢带夕隂美人离思逺湘水夜来深【吴郡谢徽】
　　云林不作桃花赋能为梅岩写竹枝雨过粉香浑欲湿月明清影似曽移静临童子敲茶臼隐接吾家洗砚池日暮天寒倚亭翠絶胜雉尾露宫墀【席帽山人王逄】瑟瑟清风响翠涛青鸾飞影下亭皋何人吹防参差玉满地月明金错刀【銕篴道人】
　　堂上娟娟竹翛然悟澹防南风时隐几不复梦洋州【卧龙山民王宥】
　　我爱云林竹绕池繁隂映水緑漪漪十年不到萧闲馆却写秋烟慰所思【周彛】
　　秋思与秋声闲斋助夕清幽人梦回处烟鸟月中明【髙启】
　　美人华翠裾步入虚堂里月落听秋声忆在湘江水【葛蒙】
　　尺牍
　　瓒启不审复何似想惟体中清胜行元博士近有信来家否闻体中少不佳比当平复也不得往候悬情而已闻执事説新收得庾子山诗集在州郭时欲借以示仆不暇兹专一力至左右千万蹔借一览执事近与仆情同骨肉谅不托故靳而不借也仆亦不敢干没之不必过虑盖以穷措大细事多曲谨遇大事多迂逺故云耳如何村居枇杷数树尽熟烂然如金弹然食之颇不美赵子昻诗云贫家自叹无金弹数树枇杷俱不生之句余乃赋一诗云踈踈桐雨橘花香寂寂桐隂砚席凉怪底枝头金弹子枇杷尽熟不堪甞并写上一笑瓒再行
　　此帖并前共廿八帖
　　饮飞云楼作松石图因题
　　公子池馆净雨晴生緑苔孤琴候萝径浊酒泛春杯钩帘待素月庭宇无纎埃谁知长松下自有清风来【倪瓒】展图似有风萧防六月髙堂舞壑龙头角空腾青獬豸爪髯雄据玉芙蓉杜陵善赋韦侯画秦相能要泰华封着我避尘泉石里看云惟赖一枝笻
　　甬东邉封题诸葛宗道五大夫图扵清溪之九曲亭近见邉封草书四帖従鲜于氏书法有霜鹤堂印文见此诗为録云
　　王汝璋诗【见青崖集】
　　寄席心斋
　　老子心斋与世违山中春雨药苗肥骑将鹤去身俱瘦链得丹成骨自飞青简风雷行秘箓紫绡云雾出仙衣明年海上金桃熟并就安期作伴归
　　答心斋席链师二首
　　山色摇春发翠妍慿轩把酒答流年自知原宪贫非病人谓陶潜醉防眠坛植百花香白日天开一鸟入青烟席谦已作东防想紫气看从海上先
　　西林谷口羣仙宅青髪萧萧古逸民騐过神丹专奉母着成真诰必传人爱山不下乌皮几留客先除白葛巾门外松花如可服岂无方术为轻身
　　重寄心斋
　　西北髙峯秀可拈青莲一朶立纎纎种来仙李如瓶大煑得春醪似蜜甜郑老书题常在手信公诗句好掀髯相过为问长生理云笈今开第防籖
　　送席心斋住白鹤观二首
　　我爱仙人葛稚川又骑白鹤入苍烟四山瑶草日应长千树碧桃春可怜劔气吐虹晴射斗丹光如火夜通天姑苏城下相防日种子还成玉作田
　　阖闾城东日寳观道纪堂前席链师芝草满山都是药琅玕绕屋徧题诗乾坤一粒空中黍歳月千年石上碁枣大如瓜还未熟明朝我欲访安期
　　又送心斋住白鹤观二首
　　昔在鸿山遇席谦长松薄雪下飞檐道归玉石心逾达诗到珠宫律更严鸾版昼鸣云拥座龙文夜诵月窥帘应思慈母营甘防春雨园林笋露尖
　　鹤舞桥邉白鹤飞真人犹忆赵知防新官特赐黄金榜上服还披紫玉衣仙观楼台春寂寂道山花木昼晖晖学仙千载归来后城郭萧条事已非
　　寄席心斋
　　辛苦臞仙爱读书饘酏常足为亲娱时人不得轻毛义当世焉知有伯俞兴动南湖晴泛鹢情饶北里晚飞鳬春来准拟携琴问松下相看比白须
　　又寄席链师
　　雁杳鱼沈久寂寥漫思鳬舄候王乔寄诗松下见君否载酒山中知路遥步月娟娟长照屋天风歴歴自吹瓢想应别后身强健春雨年年长药苗
　　寄佑圣道院席心斋
　　五云飞搆拟蓬莱夜夜丹光照上台月出蛟龙环剑佩笙鸣鸾鳯集楼台经自写黄庭字緑酒谁同紫玉杯江国已成三载别不慿青鸟一书来
　　陈文度诗
　　朝真宫夜陪席链师
　　萝迳掩空扉炎尘逐雨归山明余月在草暗一萤飞姹女鸾和驭真仙鹤羽衣焚香与黙坐初悟幻情非
　　答席链师
　　朱墨守蓬何年望省郎允怜遗鹤伴多媿亚鸳行知事宵无寐交情日渐忘来书因寘箧一看一回肠
　　二月八日重逰灵应奉简席链师
　　昔曽避乱久相依今日重来却似归客意欲随春北去雁声犹带雪南飞已多中国栖荆棘不独阳山死蕨薇倘向赤松方外住愿陪鹤从莫相违
　　得席链师诗一首
　　近闻乡旧尽凋残君老常懐孰与安喜见新诗俱小楷眼明必定尚加餐
　　过狮林精舍
　　清境超尘俗松龛映竹开鱼惊幡影散鸟听鉢声来梵像敷莲座禅宗问木杯山僧不虑世白髪也毰毸
　　雨后过狮林精舎
　　当暁一鸎鸣林收宿雨晴网残虫脱蜂閙蜜催成梅气袈裟润香花佛座清回廊僧不见看壁自吟行
　　海虞席先生墓铭
　　席氏之系出于晋大夫籍谈之后裔孙瓌避楚项羽之名改籍为席汉唐以来其族渐蕃散落诸郡及宋有讳汶言者官至尚书司封郎中致仕与文潞公富郑公辈为耆英防席氏至尚书公始着先生实出其后父某大父某曽大父某俱潜德弗振世居海虞故先生为海虞人也先生名应珍字心斋年未冠即辞庭闱入乡之某院从某习老子法先生性端诚好学不苟畧于真经秘箓醮章丹法靡不洞究兼读儒者书于易尤邃至于释氏之大法术家之小道悉能通焉先生孝于母滫瀡温清之奉勿少怠死如礼春秋祀享其痛泣若新丧或谓之曰先生亲爱既割矣何得徇世礼若是之过耶先生曰吾法当割爱入道然世间岂有不孝之神仙也哉于是或可其言先生友于兄弟睦于宗戚和于乡党接物之际温温如春风袭人故髯丈髫童皆知敬爱先生始出则提海虞之某观次迁苏之白鹤桐川之灵应皆有治绩惟灵应一坐二十余稔兵后能中兴其业人咸誉之也呜呼先生习其教而弗沈也故能博究儒释诸家之书割其爱而弗固也故能奉于亲尽生事祭之礼洁其身而弗我也岂非古之有道之士者欤先生老夀八十有一号子阳子洪武十四年三月十日以疾卒火既化函其骨于某山之原弟子陈某陆嗣源嗣源先生之外孙也同郡沙门道衍与先生为忘形友故敢掇其梗槩以志于墓铭曰
　　席之昔晋谈出避项讳籍作席子姓蕃宗德积尚书公氏惟赫惟先生裔乃的从黄老弗沈溺究诸子贯儒释了至道邃于易奉厥亲敬匪色与祭痛而泣致孝闻震里域和尔乡睦尔戚观领三夀八十歳辛酉疾乃卒化于火函其骨卜某山竟窀穸衍作铭勒贞石俾风遗无极【姚广孝】
　　邓善之诗
　　送刘时中还括苍兼寄洪中行
　　洪郎不来鱼雁稀君今歳暮告我归故人青灯山水屋逰子白首风霜衣时俗俛仰妨道性圣哲出处存真机东还石门对飞瀑卧看寒月投扉
　　题子昻马
　　奔腾骏骨云路长萧洒神鬃风露凉沙塲春牧草肥雨野徼秋嘶枫陨霜三山战士黄金甲五陵侠客红丝繮朝羁暮络只愁防华山烟树遥苍苍
　　题林彦文诗卷送南归
　　东周离黍先亡雅南楚崇兰又变骚上下汉唐观体制古今李杜擅雄豪青林晩日鸣双鸟碧海秋风钓六鳌白髪诗翁防天趣吴山一笑返轻舠
　　倪瓒诗
　　留别虞胜伯
　　清才卓行虞徴士食粥三年致母丧诗法道园能继武画传洪谷早升堂独髙落落松筠节不逐悠悠雁鹜行此日别君江海去波光鸥影思防茫
　　题胜伯仙台髙士图
　　仙台有髙士闻在最髙峯濯足五湖水结巢千歳松霞扉云扄不可到落花如雪丝吹蒙醉顔生酡目瞳瞳飞花蹴金芙蓉绛绡为裳玉链容往来倐忽其犹龙伊谁貌此世外踪青城山人仙中翁运笔直与天同功倪生作诗以咏叹凌跨倒影它日期相从
　　题陈惟允画六言
　　罨画溪头唤渡铜官山下防僧水榭汀桥曲曲风林云磴层层
　　题画
　　僦得城东三亩居水光竹色照琴书晨起开门惊宿鸟诗成洗砚没逰鱼
　　右抄有竹庄所藏
　　吴傅朋逰丝书卷
　　玉鳯凌秋桂花渚汉女缲云不成缕齐州月暁金气凉不如崇冈泛晴光晴空淡白风力小落花飞絮随飞扬二十八宿罗空碧长毫睒光宻如织同心百结映天回谁把量春金粟尺西河仙客飞上天欲绾轻痕苦无力【安阳韩性】
　　瀛国魏夫人虞美人草歌绍兴乙夘七月二十八日吴傅朋为沈守约书
　　鸿门玉斗纷如雪十万降兵夜流血咸阳宫殿三月红覇业已随烟烬灭隂陵失道非天亡刚强必死仁义王英雄本学万人敌安用惨戚悲红妆三军散尽旌旗倒玉帐佳人坐中老香魂先逐剑花飞新血化为原上草芳心寂寞寄寒枝旧曲闻之似敛睂怨悒裵徊愁不语恰如初听楚歌时清魂杳杳今谁主玉骨他年耻为土防当移植汉王宫更伴尊前戚姬舞
　　南丰诸曽与王广陵为文字交吴紫溪实广陵之外孙于曾氏有素则此诗为文肃夫人所作无疑噫熈寜之逄迎建中之调停夫人独无一语谏其夫而且倚声防笔尚论汉髙之戚姬何耶前辈尝言妇人与知文墨非美事殆有深意然曽氏子孙空青艇斋世传江西之灯阃庭渊懿有自来矣紫溪自谓笔法得栁半叶体不知此语何所自岂与鲁公屋漏法相类然不可强解也袁桷题
　　题易安室
　　唐子易安室怡然容膝寛披图聊讽咏跬步足逰观鱼泳波光碧鸟飞山影寒犹嗤陶学士煑雪一生酸【倪瓒】
　　柬徐季章问疾【赵思式本】
　　沧浪之水春増波居隣学宫爱伶歌文室谈谐已无病书阁校讐寜有讹人来石井寄新茗梦入鉴湖披緑蓑我思君子亦觏止江花未落还相过【倪瓒】
　　谢璚树诗序
　　诗亡而为骚为五言吟咏得性情之正者其惟渊明乎韦栁冲澹萧散皆得陶之防趣下此则王摩诘矣何则富丽穷苦之词易工幽深闲逺之语难造至若李杜韩苏固已烜赫焜煌出入今古逾前而絶后陶其性情有正始之余遗风则间然矣延陵谢君璚树居乱世而有怡愉之色隐居教授以乐其志家无缾粟歌诗不为愁苦无聊之言染翰吐辞必陶韦为准则己酉春携所赋诗若干首示余于空谷无足音之地余为讽咏永日饭瓦釡之粥麋曝茅檐之初日怡然不知有甲兵之尘形体之累也余疑璚树为有道者非欤其得之于义熈者多矣遂为之序倪瓒
　　初夏寄倪元镇【抄集中】
　　溪上夜来雨青林宻如雾日出桧栢香沙静鳬鹥聚野夫抱琴出喜与樵者遇黄鸟时一鸣緑隂已无数缓带受回风蓆帽沾落絮感物发长谣放懐饮清酤胡为劳其生终歳牵百虑愿言庐霍期逍遥共迟暮
　　掲曼硕小仆邹福颇能作诗是时诸名流皆有所赠
　　福也事人初不切学诗习字欲自别不似南隣守令儿轻裘肥马通闗节【宋褧】
　　题邹福诗后
　　右邹福诗七首邹福者吾乡田夫之子也粗读孝经论语家贫与人佣畊泰定元年予居忧于家其父遣从予给薪水之劳然暇则宻自观书居五年予携至京师防新天子入正大统以文德治天下明年春开奎章阁诏延儒雅讲论道德置授经郎以教勲旧大臣子弟之在左右者以国子教授庐陵林希顔及余为之寅入而酉出令福守舎以尽日闭门读书习字间为小诗及暮则请可否于余余或方倦欲休或方读书有防意处或执笔为文章思方属必辍而告之不使防防见予懈怠意遂以为常今年秋迁丞艺文日简静无事请问之时益富矣余适坠马在告日卧斋阁福连有所作皆可观余因取其法度音节尤近者得七首为书之仍题其后以志予喜且以为世之世臣大家学士大夫之子弟不知学者之劝余在阁中时福又从林希顔学国书希顔极称其可教其所得浅深予不能知也要亦好上者云尔余数年于文事使令盖深得其助焉因并识于此【掲曼硕】


　　珊瑚木难卷六
<子部,艺术类,书画之属,珊瑚木难>
　　钦定四库全书
　　瑚木难卷七　　　　明　朱存理　编
　　吴文夀诗【文夀字景南临川人有南窓吟槀草庐为序】
　　偶出
　　大儿读书鸎语清小儿学字蚓斜行闭门枯坐茗作伴送客偶出花乱眀一行两行北归雁三月二月东风晴江臯农事惊春及白水黄牛人起耕
　　舟泊谭溪
　　溪上雨晴人浣纱一痕西日水眀霞出林苦笋髙于竹落岸残潮浅及沙春事去人心自懒年光到我髪先华三三两两谁家子快马轻裘踏落花
　　寄凃伯贤
　　杜若生洲啼伯劳山城游防忆同袍岸花送客舟千里春雨添江水一篙遗迹惊鸿留雪爪去心飞鹢御风毛何时挂席随南斗酒湿红裙夜月髙
　　秋野
　　傍溪人戸两三家筀竹枫林小路斜我欲为农浑未得秋风归梦绕黄花
　　疎篱残菊蕋犹香入眼西风雁数行秋色淡浓天绀碧乱山如画湿烟光
　　寄兴
　　春浅寒犹在村遥得酒艰乱云埋老树飞雨暗前山事去心徒苦花迟兴自阑惟余双白鹭相对共吾闲
　　十二月乐章
　　宫墙新春着栁梢轻丝染作鵞黄娇风裁雨织舞折腰梅花浩浩飞璚瑶天官赐福下紫霄人间夀献南山髙【正月】
　　缃帘拂香花弄姿春风暖入猩红帏逰丝冉冉弄晴碧胡燕伯劳江上飞蜀花移根醉清淑御辇行春碾铜轴复道飞空声殷雷清夜瑶池理丝竹年年春满阿娇家紫丝歩障金莲花【二月】
　　蕙风吹晴云热暖修禊年年曲江岸紫茸初成蒲叶短杨花晴雪楼台满峩髻新妆下南苑霓旌雉扇行箫管香尘散作陇云飞人间廽首青春晩【三月】
　　箨龙梢梢香粉浅枝上残春无一弄晴小雨宻如毛葱蒨团廻翠波软薰风一夜摇麦甸黄云斜开碧云卷落手金丸脆堪荐【四月】
　　宫花拂御香猩血溅袍黄今日菖蒲酒玉花浮翠觞朱符纒臂缕金黍浴兰汤寳扇弄眀月风生罗防香【五月】火龙出海驾云车云车吐焰炊赤沙燕王黒蚌珠那得来人家雪山在何处氷海空作柱罗纨夕无风肌肉暗泣露藕花水殿待眀月坐看飞星白光没【六月】
　　银涛界天河影白河上年年候槎客汉家秋殿鎻嵬嵬王母鸾车去不来粉靣修眉冠月妩愿乞巧来持拙去芰荷花老槿花荣夜色秋声满凉浦【七月】
　　列星排空光琰琰玉玦无声夜西转促织宵啼旅雁秋怨客枕无眠香闱念逺风凄幽房月眀深殿愁带似割泪花如翦桂帘香雾夜景差眀朝翠瓦成轻练【八月】铸金佛面黄岑岑千百亿佛见色身仙人捧觞作花夀花香清入梅枝痩露漙漙风防防萤蛰光豺祭兽遥天紫云湿边月白如昼冻露开花喷玉光闗城夜白征人首【九月】
　　移短昼续长夜幽壁灯花凝寒灺锦帐悬钩风不摇芙蓉春暖生兰麝峩峩霜雉镕白铜玉河直贯天西东繁霜草枯健鹘疾将军暁猎号角弓【十月】
　　银雪稠稠塞八表枯树啼号老梅笑徘徊白凤阗空来氷花浮夜莲花暁仙人刻玉作楮叶撒向人间收不得酒香热面眺斋寒一夜羣纎笼缟白玉管吹灰露春色【十一月】
　　梅花玉链容拍盏翠光浓春色来渐近嵗华潜告终亭亭飞防燕袅袅缀钗虫玉漏知宵短金炉觉暖融土牛饯太嵗回首踏春风【十二月】
　　吴景南诗序
　　吴景南家临川南乡之种湖向来曽从空山雷讲师学诗尊敬其师既没而拳拳不能忘讲师之诗雄健景南之诗婉丽其子宠以示予惜予不能诗宠也其请于工诗之士删其所可删者存其所可存焉斯足以彰父之美矣八十五翁吴澄序
　　予防时尝从空山雷先生游因知种湖吴景南亦执经先生之门未及识焉后二十年予在朝奉命代祀还山景南来山中始得少叙畴昔之所闻者元统乙亥夏五予扈大驾清暑上都其犹子实擕至南窓吟槀首卷求序言余防方之外每闻父师之教究性命之学间作一二诗不过陶冩性理歌颂雍熈而已岂曰专门于诗者哉空山先生有道君子也景南既从之游其所得不待告而知之矣今数其子弟辈教授鄊里者凡十余人诗礼之传有足征焉尚奚以予言为虽然南窓之吟清俊藻丽自成一家子孙其珍袭之学士临川吴公当代名笔也因特为序其端惜予未及见他日过种湖之上拜空山之墓就一读焉于是乎书特进上卿教大宗师看云道人吴全节寓上亰紫真宫西方丈
　　露筋庙碑
　　天地之间惟二气阳况君子隂比小人而五行交相为功各有正位其厐杂者亦交处于隂阳之间盖乱臣贼子之所禀妇人女子之所羞虽其粉饰一时班域圣贤眀未即察而隂谴亦不旋踵则泽国之女肤露筋不就有帏之子氏不显于一时祠方掲于千古庸夫庸妇之所传称有如昨日是幽明之所共信而古今不可得而议者然则伯夷叔齐之节不必俟圣人万世所自知眀矣绍圣元年十月中岳外史米芾东归过其下刻石賛曰王化焕猗盛江汉叔运煽猗人伦乱一徳彦猗昭世典情莫转猗天质善楚泽缅猗云木偃炜斯囝猗日星建
　　畋谬丞帅府将及二载防使客徃反凡十拜祠下其碑刻之所传蔑有存者偶家藏元章真迹着伟节足以律人者已不敢私谨摹刻置于郡丞官舍使后世有考焉淳熈乙未七月既望防亭翟畋题乙巳十月廿二日书于玉峰景徳寺僧舎
　　杨维祯诗
　　丁孝子行
　　孝子兰刻木肖母顔木有神痛相关况我孝子有母上堂问安否母胡为母双瞽母瞽扪壁行行聴孝子声孝子泣母防母目何时仰见天日星朝防瞽暮防瞽一日二日百里程母瞽豁然而月明隣里来贺母如长夜再生孝子名上达天聴华表柱为孝子旌
　　石新妇
　　亭亭独立傍溪滨四傍无人水作邻苔髪不梳千古髻翠眉空扫万年春霜为铅粉凭风傅霞作胭脂仗日匀莫道岩前无寳镜一轮明月照夫人
　　桃花犬
　　邑吴氏仲衡家畜犬病踣子能衔食哺其母死葬小山下有花开如白鳯仙人因称之为孝犬云
　　昔桃花孝义闻天家今桃花生子在吴家桃花子母病踣不起三子者累累若悲啼有一子衔食哺母母食之子始出驰一去复一来眠母左右不一离吴老人夀期頥五叶孙斑斓衣门前荆树不分枝柱下并蒂生灵芝吴家孝慈及草木况尔桃花为有知喔喔枭獍儿泥涂我宫室荡裂我四维风俗日壊壊不支歌桃花作家庆吴家儿当执政桃花甡甡化枭獍
　　右三诗见诸暨志
　　元真馆小集
　　至正四年十二月十七日予从客过如林还谒元真馆卢伯融为酒食来饷防六七人醉而以山意冲寒欲放梅分韵予得冲字七人者李孝光季和释徳庄泉郭翼羲仲瞿智恵夫陆仁良贵吕诚敬夫也
　　良朋谢郭邑胜赏属冬野静梅将发山干雪未封生荑近芳节出日媚川容愁用诗湔洗寒凭酒打冲幽人每多暇俗子自无悰聊以供娯悦讵知縻万钟【李孝光】寒云蔽朝曦野水鸣浄潺偶兹倚松树若防天坛间芳筵接华屋寳瑟触瑶环粲粲庭下梅寒英杂苔斑良防欢方洽辕辙勤屡攀仰视河汉高笙鹤在瑶山【吕诚】我从仙山防投策聊自憩脩篁翳春隂雪留丛桂于焉赏兹趣载酤杂繁饎班坐依年龄被服制荷芰嘉防谅靡常燕乐以适意今我不云乐歳月亦云驶【卢昭】四时互推序歳事倐已闲羣隂闭万蛰元气若龙蟠大哉天地心微阳见其端一一根太极春葩俄星攅馨香不盈掬微云那忍飡贞素矢弗移相与任嵗寒【郭翼】旭日散逺坰行遵沧海曲幸逢文士集兰酌忻见属念兹芳嵗至去日如转烛昭代无遗贤白驹在空谷六子慕理省已无营欲何哉尘中人自令类蛮触【释徳庄】窈窕馆静方外遐情鬯珠树杂霰下璚芳微风荡张筵命宴集倾簟酌佳醸坐客仰令才欢舞迭清唱乐兹嵗时康况及年龄壮龊龊尘鞅中安得任流放【陆仁】朝游真馆暮宿容城台正身秀眉翁光焰紫霞杯醉梦广乐作鹍弦似鸣雷玉女左右侍皎皎叹且咍帝令归洗髓羽车载之廻醒来雪盈尺但见庭中梅【瞿智】
　　漫兴九首
　　瞿卢袁陆思清警要我题诗来鹤亭月下吹笙看舞影竹中移栅防霜翎
　　广平梅词吐清婉恵连雪赋映婵娟况有文章兼二美吕家亭子得无传
　　白云满地如白石明月窥江来近人最忆荥阳好兄弟着霜柿叶写诗新
　　淮泗大水断禾黍闻道居人巢树头汉武曽闻歌瓠子老翁更拟赋黄楼
　　城南市中有楚客醉卧高楼看月生两儿共扶不肯下紫箫吹度到天明
　　侧闻朝家置史馆须得班马出羣材掲公已老欧阳死近者何贤为总裁
　　北山一士禅宗秀烂漫交情只忆渠每与王郎传诅楚不同懐素学狂书
　　永嘉为儒有陈子更思文雅得曹髯麟趾凤毛不数见龙文虎脊有谁兼
　　江上十月风日好小桃欲开春可怜絶胜龙沙三尺雪雕弓射雁拂庐前【郭翼】
　　题朱泽民画
　　白云白如太古白青山青似佛头青何时约客山头寺春日题诗锦绣屏【杨亷夫】
　　山水之图不盈尺染得水碧与空青明朝为借王乔舄飞入匡庐九叠屏【张伯雨】
　　游山曽识仙人气每见云来眼为青梦着峨眉好秋色小奴秉烛看银屏【李孝光】
　　送瞿恵夫青龙学官二絶
　　山雨萧萧夜转多思君别后定如何惟犀怪底时时动池上东风生緑波
　　云影垂江溉树隂题诗东阁晓寒侵便湏骑马迎君去街上青泥三尺深【吕敬夫】
　　送进士萧孟南之官建始序
　　长沙萧竹园先生之子潭字孟南为苏州府儒学弟子读春秋经登庚辰科进士第廷试在一百九名之中除署知防州府建始县事归辞其亲将即任走江浒为别且乞言予托交竹园有年矣言可靳乎予曰吁儒者之效不着乆矣何也三代之时道行于上化浃于下岂非儒者之效也周之衰君臣父子之道几乎熄孔子虑之深笔之六籍为万世凖由古迄今建学立师以掌之不可一日废者诚以国家倚为培育英材之地他日用之则君心之邪正国体之强弱民俗之安危政治之要靡不系焉故也惜乎歴代之君徃徃未能皆知所以兴学设教之意而开导其君故自汉以来君臣治迹或替或隆由儒者之效不大白于世而斯民不获其泽者多矣孟南学校士也其亦有感乎然犹有説为孟南告者夫学校之士必由科举而进科举岂古人设此为干禄计哉盖将以此观士之素蕴耳先儒尝曰使孔子生今之日亦必由科举出科举岂能累孔子耶然则孔子不为科举累者善其学即笔之六籍掌之学官由身心而推之家国天下之学也奈何后世之士狥功名之心忘义利之辨其所学与圣人背驰始而灯火寒窻孜孜矻矻以求得及其既得而遂怠之假圣言为求仕之筌蹄学者以相为效而不疑有司以为故常而不虑视致君泽民之术为纸上语其于古者设科取士之意果安在哉呜呼此士风之所以不厚而儒者之效所以不着有自来矣孟南学校士也寜不因予言而自振乎矧孟南童时尝从乡先生俞立庵防而乃翁竹园有学有守父师之训必闻之熟矣今之徃也思作养之不易宜以古之循良自期亷谨以持身和易以接物尽瘁竭诚恪恭厥职使居民过客感戴称颂皆曰由进士来者其效乃若此异时非特辉映朝廷亦将延誉于父母师友矣予刮目以俟建文二年秋七月廿有三日范阳卢充頼序【字次农】
　　陈维寅圹志铭
　　处士讳汝秩字惟寅姓陈氏其先本蜀人逺祖篆尝登宋宣和进士第歴官至左朝散大夫曽大父洽宋乡贡进士大父仝父徴皆有隠徳父尝从草庐吴先生学既卒业乃北上燕赵遍交当时名公钜卿论天下事已而南还遂于吴卜居焉母江氏宋丞相万里之孙女也处士生而警敏刚介才气过人早失怙能力贫以笃学工于诗文有古作者之风且嗜古凡前代名画法书与今人之作心诚好之虽倾贯购得弗惜也与人论古今人物贤否治道兴衰自夜至于曙弗怠也奉母夫人曲尽欢心与人交恳恳而有情当大明维新以人材聘至京将大用辞以母老得归田里正圗菽水以尽亲余年竟以疾卒岂不哀哉处士生于天厯己巳十一月初四日卒于洪武乙丑四月一日享年五十有七娶袁氏生男一人纯女四人咸未娶嫁卜以是月六日丁酉吴县雅宜山大墩之原从先人兆次友人张适叙而铭之铭曰呜呼惟寅丰其才而莫伸工其辞而益贫竟潜晦以终身者将以发乎后昆也耶
　　邓善之诗
　　清明日防宋集贤园亭时梨花盛开饮酒聼歌乐甚张郭二学士命仆赋诗
　　琪树吹香荡夕晖华簮人对雪霏霏汉宫新火初传烛楚女行云乍湿衣一片花疑蝴蝶化满枝春想玉奴飞蛾眉不用梨园曲唱彻瑶台醉未归
　　客京师次张仲实见寄观梅韵
　　花老蛮烟细雨尘几经清梦叹真真夜窥幽树唯山暖入孤根有谷神嵗晩妆残金屋冷月明歌散玉楼春十年不到西湖路辜负先生垫角巾
　　春日遣兴
　　寳篆香消雨散丝准撩诗兴上花枝春风吹度南窻竹一片红芳落砚池
　　竹西为上虞徐习曾作
　　三径萧森緑雾寒东邻日日报平安高情直到斜阳外渭水秋风一钓竿
　　友闻録序
　　云间陆氏编缥册二帙厘为若干卷曰友闻録取圣人友多闻义也携以过草阁求引言阅其所録一时荐绅先生如广陵苏公昌龄遂昌郑公明徳泰陵成公居竹毘陵倪公元镇俱有手墨列其中可宝而传也夫岂若三家村侪掇拾猥琐而遽以自足哉昔李氏有师友谈记晁氏有客语涑水有记闻吾先子有闻见录皆取一时师友賔客以纂录成书也予尝怪今朋徒有防所谈不闻嘉言善行而私议官寺短长爵秩陞降市井庸流之軰否则谈谐调谑而已奚有饮食谈笑之顷孜孜以纪载为务积以成帙以备他日职史者之资乎夫之以多闻取友从知友之有益于而去其损者又可知矣然予于尚有谂也子之取友得圣门之训矣其亦得师于讲经讨传之际尊其所闻行其所知乎果尔则子于圣域将有所造岂止备见闻事实为职史者计哉尚以予言勉之至正甲辰二月初吉遗叟防稽杨维桢在小蓬台试陆贵頴枣心笔书
　　题舜举画
　　舜举此圗其以画滑稽游戯者也当与桞子厚之蝜蝂陆鲁望之螙化苏子瞻之八物同一机轴于世岂曰无补庄谓东郭子云道在蝼蚁道在稊稗道在瓦甓道在屎溺可以拉圾堆而眇视之耶【王行】
　　故翰林待诏滕公墓志
　　公姓滕氏讳用亨字用衡累世家姑苏父讳徳进母万氏公年甫弱冠事从父思勉宦游南北渉歴山川竒瓌益资其胷中所学晩归乡里将终身焉圣朝求贤如不及永乐三年有以名闻遂膺聘起家授官翰林待诏阶将仕佐郎预修永乐大典三年考绩转阶登仕佐郎永乐七年九月丙申朝退还公馆与朋友谈笑如平日既暮忽愦愦昏晕夜半竟殁焉公生于至元丁丑八月初五日享年七十有三娶赵氏无子生女一人贞赘陆浩闻讣惊怛奔防告白于朝恩赐楮镪给驿舫还遂以十二月辛酉吴县玉山之原予既为铭掲之封坟浩请不可无词以掩诸幽也爰摭其出处大槩之圹中呜呼用衡已矣予之悲其安已耶王汝玉撰
　　琼林薛真人诔文
　　开府神徳君以神道设教三数百軰徃而有闻者惟闽之陈文学近古所谓博大真人哉文学供奉时落魄不羁以诗酒自污没乆始赠真人号朝学士大夫述徳诔行未已也盖能薄声利外形骸以文章道术相周旋未始出吾宗而已文学去世逾四十载彷佛其人得薛元卿氏元卿早侍神徳君入有蓬莱道山之游从出有茂松清泉之怡悦视文学公差若有检束至于翰墨跌宕诗酒淋漓白眼青天傲睨一世则未易有优劣论人当在逸品上矣今大宗师吴公以耆徳重于朝凡执事者一二十辈皆真人声光赫奕非下士所敢仰而望且何足以测而识之哉元卿已矣论者独以继文学公异时或无用之用诸葛虽死尚能动人元卿其有不亡者存今已睹其兆是为元卿诔不死哉
　　至正乙酉暮春之初句曲外史造首为章心逺书一通予将屡书之以识四海之公论如此非张雨昵之而私之也
　　此予之狂言心逺乃弆于无用之所一展对间既重故人之思而一载之内云峤陈君以卑位徃彦辅张君以际遇徃独存者元卿耳雨为无用重识
　　元卿向防吴笃斯文契谊数相从已而还山中诗文日已精行业日已高且谓予曰今被玺书征徃杭之佑圣观子幸一来岂料元卿遽没于山中也郑无用出杭人张伯雨所为之诔三读其文而悲之若元卿者方且为古之博大真人防于太微之上夫岂言语文字所能賛美也哉郑元祐识
　　邓善之诗
　　题文与可墨竹
　　此君脱頴苍筤根修节棱棱见空洞志士林居増眼明嵗穷瞥见氷霜冻我尝迳造羣籁寂万玉隂围天宇空画图老可得三昧遗缣败楮千金重凤翔青林春向妍龙防老湫云欲动斵轮承蜩道之妙彼哉画史醯鸡瓮坡仙磊落两玉人瑰词藻句杂嘲弄渭川奚啻千畆胸亦有八九吞云梦我今闗山苕溪曲欲听琮琤助清供二老高风杳莫追笑予匏落知何用
　　挽薛助教
　　扈跸居庸道归来仆马疲俄闻痟首疾不见折肱医灵旐辞官舍寒毡罢讲帷吴兴四千里泣孤嫠与子俱留滞那知隔古今猗兰摧露草断雁落秋隂手泽遗书画心防得子衿溪头吾卜宅相望竹松林
　　乐苦斋记
　　华亭孙錬师字明叔者蚤以頴敏得乡里名为乡大姓义门夏氏所知遇如其家老综理以益其富者将三十年至正乙未主人者亡师喟然曰知己者死矣安用屑屑久覉尘鞅耶遂去为黄冠师丙申城毁于兵民无故居义门乃于府城之北凤凰山之东外波泾之西筑室以聚族焉师亦僦地其旁为屋三楹庸以止息曰吾不忍与义门氏子孙遂相忘也予一日过义门且造师坐予于室东之乐苦斋起而请曰子亦知夫斋之名乐苦者乎余曰不知也师曰将徴子文以记之也久矣幸勿辞予曰好荣恶辱人之常情今夫喜也悦也得意也好也所谓乐也忧悲也窘穷也疾病也祸患也所谓苦也师乃以人所不欲也而曰我乃欲焉是不亦好人之所恶恶人之所好传所谓拂人之性者乎师曰岂敢试为子陈之吾乡之人有才干器局者多出入大家纲纪其门户以济其私家故倚大富者为小富自小富为巨室比比皆是方义门声势赫赫家之政小大芥细悉由鄙人鄙人欲自为计何施不能顾乃澹泊自嗜若将终身不殖货利不置畎畆不事懋迁防乱以来既无田庐生理日拙官方以无田而号富有者尝依富人以成家者应命有司鄙人已数数困于是矣其应命也始也剥肌肤今也竭膏血父子不保室人怨嗟贸售市易大而衾裘书册微而箧笥巵匜探索无遗以死为愈殊不知鄙人无田而非富有依富人而未尝成家者也其苦也孰大于是尝读老子书有曰有身有患庄周书亦曰人之生也与忧俱生是凡人之生不能无苦也审矣鄙人既学其道敢不一死生外形体齐物我乐其存于中者聼其苦于外者如是而已是乃所谓乐也予曰师盖可与言道者矣易曰遯世无闷不见是而无悔又曰与时偕行系辞曰乐天知命故不忧安土敦乎仁故能爱传曰素其位而行素患难行乎患难陶靖节曰贫贱常交战道胜无戚顔苏文忠曰平生学道専以持外物之变非意之来正须理遣皆此意也师盖可与言道者矣昔人有言市中有虎众皆自若独一人色惨而意动盖尝伤于虎者也予以流俗所不偶作畸伧东海上处贫贱之日久矣盖尝伤于苦者也贫贱之苦世所不堪予亦以孔子之道朝夕自娯苦虽稍来亦复谢去终不能亹亹逼人闻师之言乃知世固有同于予者如是予与师苦虽不同乐岂有异耶师先君子之所爱也予不敢替其爱敬为师记之【张雨】
　　映雪斋
　　记
　　映雪斋者云间孙明叔书室也室迩素王燕居之宫明叔防习俎豆礼逊溢于目诗书熟于耳既长见益多闻益博学日益进所蓄经书几千卷若注若疏若觧义诸氏之説备焉史千卷若纪传若书志歴代纪载萃焉子集又千卷筮史医师方伎之精者古今名贤墨迹之真者聚以类焉辟一室序次甲乙而尊丌之题曰映雪盖希其先世之勤于学也而或者疑焉夫勤学而雪是映本由于膏之不继今明叔非不足于膏也映雪而读一时适然雪亦非常有而可映也而是之名何居觧之者曰斋之中素壁四环纸窻洁幽籖牙之垂垂轴玉之疏疏其境皆雪也皓魄欲沈晴乌未翔晓色乎书帷寒光耀乎虚楹景又无时而非雪也指送瑶琴之弹手映玉麈之挥清谈而屑霏唾咳而珠玉则雪在乎其人濯宿汚于蝉蜕来新见于融氷湛然虚白皎然灵莹则雪又在乎其人之心是则雪虽不常有而吾雪则常有也虽焚膏而读而吾之志则常若映雪而读也明叔其贤矣哉予尝卧衡门钓寒江东櫂剡溪北上燕山交是雪乆矣江空嵗晏梅花欲春扁舟下松江明叔邀予坐斋中焚香读四圣人易但觉夜寒窻白万象昭然时至正丁亥十二月三日番阳傅贵全子初记
　　诗
　　新裁鹤氅着来轻俨若氷壶不夜城展席繙书延倒景煑茶敲火送深更千山玉立神逾爽一室清虚眼倍明座上高谈无杂客萧萧白髪可怜生【陶宗仪】
　　鹤斋诗【有序】
　　茂宏薛君临以朱公本初高第弟子也公至顺庚午如还道中诸诗盖无媿杜工部石壕吏无家别诸篇茂宏为予诵之为之感激有少陵慕元使君之意茂宏清雅善学其师尤工于诗防趣不异自名其斋曰鹤昔薛少保画鹤动众虽乆冺没每诵杜句慨然有凌云之思焉故以是望吾茂宏也乃赋诗赠之
　　每吟少保郏郊篇画鹤仍为世所传羽翮已超千仞表风骚逺轶六朝前儿孙有志翔寥廓妙句相贻起静便今日名斋深属望雪丝云锦看冲天【青城山樵虞集】至正九年青龙在己丑仲秋上戊日天子有事于太社太稷素与执事礼成归金台坊寓舍是日雨潦无过客因录青城先生鹤斋诗以寄薛君君里中有张生兄弟善刻字当刻此诗于晩圃堂中盖先生乆捐馆舍其文章不可得矣素书无法不足道也华盖童子危素识
　　有元故薛君思永配倪夫人墓铭
　　至正十年夏元儒薛毅夫其太夫人倪氏于信之贵溪县同耕原其友临川危素方在史馆属其外兄桂孟书其世出言行欲来求铭居无何汝颍盗起道路隔絶后一纪始克航海至京师以请于素不敢辞也按夫人讳瑞真姓倪氏其先在南唐时有信州雄石镇镇遏使官至银青光禄大夫奉化军开国侯父恕轩先生母某氏生至元二十七年八月时见北斗光烛于庭父母异之年十九归同里薛君昶思永其字也君之父晩有足疾不良于行扶掖起居供馈饮食必身先之父或谓之曰宜自读书不烦尔也对曰奉亲余暇方是读书之时上有太母夫人复从容曰妾当亲为治具以养曽祖姑为学不可废也君有父防恸哭过哀人不忍闻惧伤太母之心既葬则哭于他室夫人开释之终莫能止每见太母则欢然改容服除竟以忧遘疾卒曾祖姑方涕泣虑无以为夫人乃尽出嫁时衣服簮珥以为棺椁他日抚二子曰汝大父尝窘于徭役亦不知遽至于贫唯日夜望汝成人以兴吾家他日得从尔父于地下足矣哭几至絶由是坚苦自持蚕桑纺绩得缯布奉曽祖姑余以资教子之费既长则又训之曰外人多言汝勤能乡学使汝父及见之喜当何如輙呜咽流涕曽祖姑防伯祖姑议均财治具夫人请曰所积锱铢豫备之矣人尤以为难能嵗时祭祀必躬亲爼豆无违于礼至正八年十月戊辰得疾越五日壬申没得年五十有九子男二毅夫其长也次余祥先卒孙男一人薛氏之先亦仕南唐为司徒乃徙贵溪之渐歩里五传至宋朝奉郎尚书驾部员外郎上防军昌弼又六传至脩职郎金溪县丞玠君其曽孙也两家俱着族云铭曰
　　女妇之徳由教而明维薛与倪世有簮缨婉娩令容训戒是承尔行之孝尔节之贞鬰鬰松栢原曰同畊为善之徴被厥云仍通奉大夫叅知政事同知经筵事提调四方献言详定使司事临川危素譔中奉大夫同知太常礼仪院事鄱阳周伯琦书
　　藏经铭
　　北斗道经一卷故太史清江范梈所书贵溪薛毅夫奉而藏诸禹穴承母命也母倪姓讳瑞真世大族生于至元之庚寅生之日父母睹北斗光烛于庭故长而事斗极防日诵其经年十九归薛昶氏昶蚤卒时甫三十孀居卓伟训毅夫诗礼为名士毅夫一旦过清江谒太史告以故太史为书经俾之归遗母母得之喜曰比夜梦汝轨经我侧今致此非偶然也吾百年后可藏诸名山慎勿忘暨毅夫太母防乃上会稽诣禹穴藏经已而属太史氏襄阳张翥为之铭铭曰
　　禹陵之洞阳明虚中閟玉匮遁甲圗孰敢窥之神所徂有孝子毅精诚孚斗七宿经史梈书元黓摄提月在如翥也作铭古作模歴厥世百文弗渝后有道者其徴且
　　赠鹤斋诗【并序】
　　鹤斋隠居浮海至京师为其母夫人请铭于中书叅政危君既得之复来吴谒予求篆题并以翰林承防张君所作藏经铭求予古篆恐难其书赋三絶句以请予嘉其笃孝即书以贻之仍次韵为答时至正癸卯季春上吉也老友鄱阳周伯琦
　　蓼莪报徳自难忘浮海飘然一苇航万里得铭如见母何慙蛇蚓助余光
　　陕郊古句人争诵义训犹知教一经慈范堂堂传百世故应玉树长阶庭
　　共望江东日暮云吴门六载对残春论文何日同尊酒但恐诗成泣神
　　九月一日访鹤斋于上清别馆拟邀小酌适其生朝有出戯书此为明日之约
　　蓬莱宫中寻薛涛芙蓉城里去逰遨常骑仙人两脚鹤何处阿母一蟠桃菊花邀客易成晩竹叶于人安所逃歩虚一起且归去明日与君持蟹螯【青城山樵虞集】
　　用先叔祖韵夀薛鹤斋真人
　　近以兵避海上防鹤斋真人于练川语及旧逰皆如梦寐因诵先叔祖太史文靖公诗乃为真人九月一日生朝赋也今俱客于此复逢此日而诵此诗感懐今昔三十年矣于是堪不能无述谨用韵以为夀云
　　练海秋潮若卷涛辽天得与鹤同遨人间不老三花树天上初分五色桃甲子每书聊自托姓名千载复谁逃等闲谈笑重阳近又向尊前一举螯【虞堪】
　　次韵
　　青城文思涌波涛子复长吟海上遨瞻望白云歌伐木记从瑶水得余桃百年风雅谁能继万里烟尘共此逃不是菊花知节序一桮负却蟹双螯【薛毅夫】
　　防灵巗三首
　　吴宫花草乆为尘千仭空山妩黛新云阁靣湖春渺渺天池浸石碧粼粼诸侯互胜犹争奕三世如来却现身白社楣间留秀气清逰满占及芳辰
　　丹梯百折到松林连抱庭杉嵗月深永巷廊虚曽响屧荒宫台古不闻琴蛾眉倾国悲生乐麈尾谈空后视今山下良田明似剪一畦那得老云岑
　　重防已隔十三春纎緑娇黄嵗度新白髪无情添老态青山有约待诗人菜花间麦畦樆锦薜荔萦藤树簇鳞香迳斜阳啼杜宇廻舟圆月挂城闉【周伯温】
　　玉鸾传
　　玉鸾者萧氏子也小字阿鸾按萧氏有二俱以音律知名其一居大夏之西曰筠有直节黄帝时伶伦用之定律吕筠再世孙龙賛舜作韶乐乐用有成书曰萧韶九成鳯凰来仪是也其一隠昆山之麓曰璞以抵鹊得名卞和屡献之楚懐王不用遂匿徳不售子贡称其韫匮而藏求善贾而沽者也其后子孙迁徙无常处惟居蓝田荆山者最盛鸾蓝田人也初育于石氏当秦皇帝并吞六国有天下薄海内外瑰怪珍竒玮异莫不效职惟石氏幽然不为用帝怒尽驱其党填东海通道蓬莱阆苑以求神仙不死之术中道不行被鞭至流血石族以破鸾无所依乃脱身防闗陜闗陜豪侠爱其温润缜宻亷而不刿气如白虹以为竒寳为之语曰岂有羙如鸾而长贫者乎鸾虽美姿貌然无他能觧自以落魄闗陕十余年靡所成立发愤从宗工磨琢一旦心孔忽开于其祖音律不学而通每风清月朗碧天良夜輙一鸣焉而蛟龙为之起舞鸾鳯为之廻翔闻者莫不轩昻激越而手舞足蹈也然未尝自鸣必待人揄扬吹嘘而始出声脱非知音者虽王公卿士卑躬下气万方冀其鸣亦不肯曲狥其意而一鸣也遇知音则鸣不已君子谓其不近人情而斥之鸾固自若也句呉顾瑛遇鸾呉门市邀至于家既而太史杨公有狄生号鐡龙者亦以音律鸣闻鸾技与已同一见甚喜遂不相舍朝夕更倡迭和如亲昆弟至今留杨氏云
　　太史公曰鸾之貎美矣然闚其中则洞然无有校其能则惟音律而已音律于技末也其不遭宜矣噫以鸾之姿而所就仅尔谚曰人不可以貎取信夫【释克新】
　　孔方传
　　孔方字子贯首山人也其系出金天氏黄帝时为童氏黄帝命铸鼎荆山下鼎成有龙垂胡髯下迎黄帝骑龙上天童氏遂用有名天下夏商之际童氏益振入周为孔氏武王伐商孔氏有曰泉者以神术行天下太公立九府圜法而泉与焉其后子孙散处诸国在鲁者佐季氏故季氏富于周公在吴越者范蠡用之而赀埒王者孔氏至今族号最蕃惟方能传其祖神术隠首山陶冶中师事容成而名益着四方咸以兄呼之汉高帝既平天下中外消耗思振元元而大臣有以方为言者帝甚喜乃遣使召之方乗传车至阙下问以富国足民之道对曰顾所谓力行何如耳颇甚称防使典府库以权出纳文景之世方储蓄累百钜万贯朽而不可校天子嘉其绩累迁至平凖令未几人诬方盗铸禁锢不用方为人无圭角与人交无高下虽孩稚亦与狎玩吴王濞之国上大夫邓通宠用而方奔走濞通之门无虚日平居好聚无頼子弟为赌博之戯赢输皆由已为有不可意者虽袒跣大叫祈为枭卢亦不肯少徇为之故徃徃致喧争闘殴人颇衔之此其所以获罪欤先是有燕人楮寳者亦以神术显用初方赴召抵京见寳喜其术与已同驩如平生遂同舍馆出入与偕而寳素轻薄不逮方之刚厚也二人意虽甚合然方遭难而寳卒无一言援之吁真市井之交哉方既罢而寳専任使权益重有伪寳名而为非轨者朝廷患之议复用方以分其权于是丞相羊言于天子曰孔方有功国家而其才足以任使以非罪黜不复非所以示天下之意制可其奏召方复平凖令方起而寳权果少杀二人并行天下人莫敢先后轻重焉朝廷凡欲建大功兴大利非二人不可以故上自天子下逮公卿大夫靡不爱重二人者二人俱口吃不善言语惟以笃实见信于人中外百司之事人所难言者二人至无不可虽台諌风宪亦尝曲狥其意方尤利济于贫穷小民故天下闻方用而莫不称庆废而莫不失望盖方之术足以动人亦天下人心之所欲也寳以昬自焚死方亦以年高身皆土色顔靣无精采告老于朝赐爵同城予自便终于家
　　太史公曰孔方起陶冶中获亲任使斥而复用其遭际岂偶然哉方虽名通神术而无他竒能觧不过聚敛而已然而天下无贤与不肖皆忻慕而爱重焉不知其何道可怪也已【释克新】
　　右二传江左外史释克新仲铭所作刻于雪庐集
　　陶先生遗墨
　　刘嵩高文藁序
　　呜呼三代以降士之作者多矣求其立言有益于世道而为人人之所称诵者几何人哉或者谓世道有隆污故文章亦与时相上下此固然矣然人各有所能所不能固不可较优劣于异代而亦不可较优劣于同时何也人之为学本于质性充以见闻根于义理徴诸故实而见于是是非非莫非道之所寓譬之植物之生大者小者长者短者坚者脆者其生各因其性其荣悴开落各有其时要之皆有可观者焉如使其大小长短坚脆者皆归于同类而荣悴开落亦同见于一时又何足以覩造化之妙哉惟夫人之立言也亦然人心各有所志故其言皆可以传于世作者不厌其多也予友四明刘君显仁读经史百氏之书肆意于古文士大夫多君之才咸称誉于君不置四方学者咸师宗之凯辱与为友日以道义文章相刮劘故其相知为尤深嵗己丑予裒名人文将次第而传之至君则语予曰吾为文用心良苦抑不知于道果有合乎否也子幸取而删之予谢不敢当嵗庚寅君领荐北上予为县文学信之永丰与君别去辛卯君下第南归授嵩高书院山长俄而以疾卒卒时遗言谓所主贾君俟予东还必以遗文为托其文凡四卷为若干篇君年二十即负文名尝一再至京师受知名公卿壮嵗客武林与予友凡十年予见君所为文甚富今所存仅仅如是则知其所遗亡者多矣予续当搜访乃为编辑庶不负君之托也呜呼予每评君之文其大者若楩楠其劲者若松竹其艶者若桃李其幽者若芝兰无不各极其至而其立心恳恳然専务以忠言善道告人未尝苟措一辞也非古之立言者欤呜呼今已矣后之覧者庶有徴于予言哉至正十四年七月十有九日天台陶凯序
　　永丰令宋侯兴水利记
　　东平宋侯筮仕由中朝出为永丰令侯乐易敦重与民相安于无事适隣郡有警官府多故侯调度不烦民用寜谧及冦入郛郭竭力捍御民居安堵其于学校农桑知为教民之道养民之政盖常拳拳焉暇日防民父老语之曰古井田畎浍沟洫之制度废于是有渠堰陂池潴水泻水以防旱涝使民无饥莩之患然不豫备则恵不及民夫民不可与虑始而可与乐成众盍相与圗之于是捐俸金为倡率有力者募民子弟増筑县之陂池以东灌桥旁学佛者呉普谅有干才可以集事使専董是役遂筑东灌陂三百丈马防陂二百丈忠良陂一百八十余丈杨淤一百丈防丘五丈莲湖五丈塞门八十丈鱼门诸陂凡一百丈不日告成水之所经凡四十余里灌民田十万余顷嵗大旱林木多槁死独陂田大稔其自今以始民获享无穷之利皆侯之力虽古之邺令史起何以尚诸民父老以状来求纪其事于是乎书侯名详字约夫云是为记又系以诗曰
　　维此丰邑厥田硗瘠耕凿之民嵗食其力雨旸时若黍稌其宜骄阳为灾嵗乃大饥职维宋侯力于农田制防筑陂民用有年耄耋童髫懽忻鼔舞曰维贤侯民之父母纪侯之功颂侯之徳我用作诗勒之贞石
　　题夏简伯画
　　西南逺山隔流水山色苍茫烟雾里东西诸峰气势高层崕絶壁连云起岩隈野人屋数椽白石齿齿泉涓涓横坡欹岸接林杪有路可上层崕颠道中行人问前路只愁空山白日暮山南楼观已在眼相期寻幽湏奔骛稍过前村水乱流危桥直上岩之幽一客骑驴看飞瀑一客抱琴凌素秋终日山中行未了大山小山看总好人间茫茫行路人何如山人拾瑶草刺船东归何太迟泊舟岩下聊娯嬉一船生涯在烟水咄哉世人安得知东来西去各有适飘飘清风生两腋村深雨露足桑麻是处山中堪蹑屐夏君爱画入骨髄足迹江山数千里兴来写此遗故人终日披圗为君起君家斗城吾赤城山深夜夜鸣秋声同是天涯倦游客吟诗到此犹含情好事珍藏莫轻掷人间好画不易得时向亭斋一卷舒中有天机人莫识
　　妾薄命
　　紫宫三千人非闗妾命薄请君聼妾言临风气萧索妾家在江南高楼映城郭二八顔如花重门蔽珠箔一朝别亲知凌云上寥廓得充君后庭香风动罗幕丹铅为君施衣裳为君着愿以微贱躯匡牀代菀蒻流连爱景光谁知风尘恶层城隔川梁红顔叹漂泊月明乌夜啼更深露华落对此情郁纡形容不如昨君恩本自深妾身非无托愿君布阳和聼妾奏羽籥丝竹皆前陈酒浆为君酌南山以为尊北斗以为杓奉君千万年与君恣欢乐
　　留别
　　千里江东客三年是冷官风尘惊战伐骨肉喜平安嵗暮思归切交深话别难临期各回首相视涕阑干
　　归舟
　　乱后归东淛清湖买小舟交游皆逺送懐抱复添愁细水滩行澁荒邨野趣幽前程山色好早晩到杭州
　　东岳行宫重建天堂记
　　昔先王教人以礼乐使入于善有不然者则刑政施焉后世礼乐壊而政刑紊于是方外之教以祸福示人始有天堂地狱之説犹朝廷以待士大夫而囹圄以待罪人使善有劝而恶有所惩亦世道之一助也然而世变愈下昧其所趣者不竭力于善而竭力以事神盖谓事神可以获福虽有甚大恶神亦将庇庥焉呜呼此岂其立法之本意哉永丰地僻民淳其君子咸知礼乐之化其小人能安其生业而其事神甚敬水旱疾疫必祷于神进退趣舍必稽于神距县治西北一里许有东岳行祠旧建天堂地狱于祠之东西相向以为善恶劝惩之所天堂旧基污下殿宇湫隘嵗乆复颓圮若不称其名无以起人之敬住持博山寺僧源公石泉将撤其旧而新之度地于旧基之东数十武广袤各数十尺其地高敞厥位靣阳众咸以为宜乃捐衣鉢余赀又募众财鸠材僝工择其徒之能干蛊有定力者曰道隆使董是役邑耆长徐亨甫韩庆叔实賛成之道隆躬操畚锸凿山开址四方之士翕然皈向舆木运石至无虚日经始于辛巳六月落成于壬午八月为浮图与水陆堂龙象之饰钟鼓之设粲然聿新左为层楼右为廻廊云堂居前方丈在后花木周匝途迳靓深其规模气象视昔加倍迹其地者恍若出尘世下至廪库庖湢及日用饭食之具靡有不周道隆乃谂于众曰今功縁粗毕而无恒产后之主者一怠其事则前功隳矣夫善始非难而善其终尤难盍思永久之图庶其可乎众遂相率捐田归之凡若干畆嵗徴其入以给华之供与缮脩之费焉予职校官永丰道隆请纪其事镵诸坚珉又刻舍田姓氏于碑隂以垂不朽云予既为记又系之以诗曰
　　佛有象教式昭庸愚厥名天堂龙象所居其居伊何有严有翼金碧焜煌仰瞻兢惕生为君子没为明神善恶之报职由斯人睠兹山川民俗淳古作善降祥受天之祜鸠材搆堂人民具来华缮脩捐田资之道隆之功众士之力弥万千年有永无斁
　　送姚宪史赴浙东
　　东南压天低云城江楼日夜闻雨声掾曹牵帆上水去厌见江头波浪生呜呼山有猛兽水有长鲸鸱枭昼嘷狐狸夜鸣西郊烽烟接戎垒朝廷连年常用兵去年夏旱米价贵今年民饥谁力畊公家军需星火急村墟讹言民屡惊搜材不复间遐迩志士揽辔思澄清兹行执笔在栢府片言良足为重轻能为国家树根本要在刬恶存鳏梵边城乌栖白日暮乌啼哑哑天未明哦诗壮子逺行色马首青山相送迎诸子虚席乆迓子共佐明时致太平
　　竹梅幽禽
　　竹外一枝梅花开雪初冻风来莫吹竹恐惊幽鸟梦
　　梅兰圗
　　梅花与幽兰芳馨在山谷折以遗所思其人美如玉
　　送张伯逹序
　　予徃年尝读昌黎文见其称殿中侍御史李虚中以人始生年月日时比其支干以推其休咎而预定之予心颇信尚而未能得其要领闻善论子平家法者予輙就问其説颇闻由虚中数传而后为子平虚中主用年干子平用日干皆主其所生而以尅者应之若源流一致故虚中子平之説虽不同而所以为生尅制化未始不同也然则子平其善用虚中者乎独怪世之言子平者以某支辰藏甲乙某支辰藏戊巳纷乱而无所统摄盖惑于多岐而不能考其防通者也永丰张伯逹学子平法以主客相附丽而求其防通井然各有条理暇日予以生人之时日有富贵贫贱夭夀不齐者试其术而伯逹操论甚整殆百不失其一焉兹告予别将徃游江湖间予因与伯逹论曰人生于父母而禀于天地之气乃以始生年月日时推其行运又推其行年以考人之休咎彼始生之时日于今吾果何与哉抑不知有象而有数此自然之妙也夫成吾形者实五行之气于是而有象矣然始生之时日固吾形之所以生于是而有数矣故五行之气在于吾身而其行运行年正吾身血气流行呼吸吐纳与四时之气相为通贯者气顺则休逆则咎如斯而已又何不可以数推乎虽然一日十二时一月三百有六十时一嵗大抵为时四千三百有二十而四海九州所生之人有不可以万亿计其富贵贫贱夀夭果皆同乎否是生人至多术数所不能限也以有限之术数推无穷之生人欲其一一皆中亦戛戛乎难矣尝观物之草木春生夏长秋杀冬藏此气数之常也然其间有生长同时而凋谢不同时者何哉或其地利有肥硗物性有坚脆又或封植之或斩艾之故万有不齐也人得天之气与地之气而生于父母之身是兼于三才者今所论年月日时特其得于天者耳至于山川之风土父母之家世则其因乗之势有不同也又况其所存之心能树善积之乆则气顺而不逆反是则气逆而不顺由是而求其休咎之应又岂术数所能拘之哉以伯逹善用其术而又叅考于是彼有无穷之人则皆以无穷之变应之是子平善用虚中而伯逹又善用子平者也何患其不一一皆中乎江湖多贤士大夫必有能知伯逹者尚以予言论之是为序
　　信州路太守于公遗事
　　论人以迹而不以心者乃世俗之常谈非古今之通论也是以予观于于信州之为人混其迹而无以白其心抑亦命也夫予居武林时公为信州比嵗余人争言公有贪名而无善政大夫士皆哗然攻之莫能谂其故也及予为信属县文学诣大府谒公见公谦譲爱士尚儒术也勤励庶政共其职也吏畏之威之行也民懐之恵之施也事有未当官属得以言之能聼諌也法有未便众庶得以陈之能取善也搏击豪强攻其首恶而已纷争辨讼审其曲直而已四境之内富者安其业贫者遂其生苞苴不进也请谒不行也然而私昵之爱弗能禁之奴之奸弗能戢之明于逺而暗于近也治其大而忽其小也此人所以争言公之有贪名而不知其有善政也呜呼世之人好论人之迹孰有明公之心者哉去年夏淮冦猖獗既防蕲黄又攻襄汉袭破武昌公得报形忧于色每戒官属轻刑弛禁赈穷赒乏曰小民无知易以为乱宜善抚之也今年春冦攻江州城防州守李公死之公闻为之恸曰天不憗遗善人乃至斯极乎未几又防饶州饶与信接境而信万夫长以病卒其偏禆与其麾下多从征南徐又徃镇池阳存者甚寡众惧力不能支请公为自全计公曰临难不苟避此吾职也吾行何之遂命其子奉母以行曰若等善自爱以承宗祧吾得从李江州地下防足矣已而冦至公守义不屈求死不获卒为所擒居道上不食死呜呼死非难而处死为难冦乗胜逺战歴数千里将士卒者弃其士卒守封疆者弃其封疆徃徃有平时得名誉士也能如公见之明守之固确乎其不可防者岂易得哉予惧人之不知公故述其梗概如此苟以予言质诸信之士与其民必以予为知言予非有私于公也公名大本字徳中云
　　座右铭
　　夫学以明其道以脩其身也仁义人之性也孝弟人之本也礼譲所以接人亷洁所以自守也人欲必禁于未萌天理常防其易昧也小善不可以不为小恶不可以不去也动静必贵乎交养言行必期于相顾也能知之而弗能信之是知之弗真也能信之而弗能守之是信之未至也知之真信之至守之固行之笃其庶几乎君子之道也
　　送沈仲逹内掾北还
　　昔年逺客辞东呉长揖公卿游上都有如彩凤出丹穴飞集明堂衍瑞圗今年走马江南路极目春云满江树又如骐骥产渥洼长得孙阳一回顾江头昨日秋风起闻客逾淮度江水秋风萧萧河水浑送行千里若万里开筵祖道江城西空林野鸟方乱栖主人酒尽客亦去落日城边散马蹄云黒云深夜闻雨壮士愤激毛髪竪临风长歌防剑舞誓扫妖氛报明主到京八月秋雨凉书来有雁烦寄将小臣葵藿倾太阳愿见圣道如天长
　　题襄阳山水
　　屹立青山汉水边山中台榭防千年于今耆旧消磨尽却忆能诗孟浩然
　　右陶先生遗墨五纸旧得于一士友家每纸有名氏印章字画清劲可爱纸亦佳墨色如新又可寳也録此一过
　　渊明醉归圗
　　题防
　　千古渊明避俗翁后人貎得将无同杖藜醉态浑如此困来那得北窻风【大痴道人时年七十八】
　　归来三径一年秋自是羞看尔督邮王斗酒何为者不见南山不举头【张雨】
　　王生持叔厚白描渊明小像来求賛时仆被酒信笔写四句而句曲外史即刻而成词意深逺尚有余妙尝记张西岩有一篇甚好议论遂写其上云留侯晩节逰赤松武侯早嵗称卧龙仇秦复汉身始终渊明初非避俗翁两侯大节将无同阳秋甲子法王正直笔宛有南山雄易地防上祁山功王何幸奉吾足督邮能芥平生胸归来种豆南山中斜川只许桃源通门前五柳春蒙蒙落絮不与江波东环堵萧然吾未穷北窻尽有羲皇风画图不尽千古意作诗一笑浮云空【有黄子乆印】渊明诗曰但恐多缪悮君当恕醉人东坡谓此渊明未醉时语一峰老师书此篇当亦在未被酒前所作正得古人佳趣雨云
　　前诗卢踈翁所作今以为西岩则又似乎被酒之余也【句曲外史】
　　赵魏公画卷
　　题防
　　予自少小爱画得寸缣尺楮未尝不命笔模写此圗是初傅色时所作虽笔力未至而粗有古意迩来须髪尽白画乃加进然百事皆嬾欲如昔者作一二圗亦不可得右之要予再防故重书以识之【孟頫】
　　右之迩来苦心学道不畜长物故此卷亦复弃置姑苏金实之収而藏之诚好事哉【子昻】
　　右先平章初年所作防舆丘壑圗雍至正十四年冬被召入京师待制集贤十六年秋航海南还十七年春至钱唐琴川邹伯常复以见示拜观之余悲喜交集展玩不能去手伯常宜寳藏之三月廿五日赵雍谨书此圗乃先大夫魏国公早年所作真迹无疑至正丁酉四月甲子拜观于防稽之寓舍赵麟谨书
　　浊世公子何翩翩风流丘壑妙当年无端却被邻娃恼不废啸歌犹自贤
　　小斋松雪对青山波上闲鸥自徃还文采风流今不见空余粉墨落人间【京兆宇文公谅】
　　伯常避难东徙家赀如山委弃不复顾恋独珍惜此画不忍使失去客中时一展玩輙欣然自慰雅好异于流俗深可敬也并书二絶于后
　　万金家产不复惜特为防稽山水来行李只留松雪画时时展玩旅懐开
　　知君雅志在丘壑况复风流如谢鲲此景人间何处有便堪避世似桃源
　　咸亭侯风流任逹自谓一丘一壑过于庾亮今观赵文敏用六朝笔法作是圗格力似弱气韵终胜披卷之余令人遐想防舆公清歌鼓琴于千载之上王阮之徒有不及者至正辛丑【阙】月廿有六日防稽抱遗老人杨维桢在春梦轩试郭玘墨
　　乙巳十月八日録东原家钞本
　　书评
　　右宋人十一家书表表着见者常试评之李西台书去唐未逺犹有唐人余风欧阳公书居然见文章之气蔡端明书如周南后妃容徳兼备苏子美书如古之豪侠气直无前东坡书如老罴当道百兽畏服黄门书视伯氏不无小愧耶秦少防书如水边逰女顾影自媚薛道祖书如王谢家子弟有风流之习黄长睿书如山泽之臞骨气清澈李博士书如五陵贵防非不秀整正自不免于俗黄太史书如高人胜士望之令人敬叹米老书如游龙跃渊骏马得御天然秀防诚不可扳也丙戌十一月廿一日大梁赵孟頫书
　　薛道祖薛昻之子黄长睿黄履之子二父皆邪人而其子廼以善书知名士亦不可不防于艺哉子昻此评乃是效米老也紫阳山方回题
　　小窻剪烛聼雨偶阅叔升钱君所画古木寒鸦小景不觉技痒因写芦洲聚雁以配之适友人黄徳谦在坐曰似潇湘水云景也昔年过二妃庙今复观此圗恍若重逰但少苦竹翳深耳予遂添丛篠于其间殊有天趣并赋诗一絶云甲寅春三月脩禊日朱孟辨在西掖记
　　夜窻聼雨话巴山又入潇湘水竹间满渚冥鸿谁得似碧天飞去又飞还
　　饶介之诗一帖
　　病中对梅花一株欣然有作若有防也録似西塾孟载季廸两先生一笑介顿首
　　病中雅量岂堪论澄水能清挠即浑除却妙香无长物秪应静坐洗烦言几丛晩菊今耆旧一树寒梅老弟昆曽住钟山安石里傍人犹恐我争墩
　　书后见剰纸就写上所有者夜坐一首
　　学黙三年漫不譍流光一去意无徴縁如髪白因循染道似山青自在凝犹有形骸生影迹却将文字寄名称一川月色多于水更着秋霜见底澄
　　梦中一首
　　流水无心竞孤云与意同坐深明月下行尽乱山中花落闻啼鸟松凉爱御风悬知皆梦境一笑万縁空至正廿五年十二月十日在采莲泾梅花树下写王叔明词
　　余观邵氏见闻録宋南渡后汴京故老呼妓于废囿中饮歌太白秦楼月一阕坐中皆悲感莫能仰视良由此词乃北方懐古故遗老易垂泣也予亦尝填忆泰娥一阕以道南方懐古之意
　　花如雪东风夜扫苏堤月苏堤月香销南国几回圆缺钱塘江上潮声歇江边杨柳谁攀折谁攀折西陵渡
　　口古今离别
　　自更靖康乱后中土歌曲皆淫哇之音能歌忆秦娥者甚少有能歌者求予画故为画此词之意











　　瑚木难卷七
<子部,艺术类,书画之属,珊瑚木难>
　　钦定四库全书
　　瑚木难卷八　　　　明　朱存理　编
　　鲜于公词一帖
　　近覧镜白须渐多戏作满江红长短句绣江先生拜求一见敢录呈丑幸乞一笑鲜于枢顿首
　　诗酒名塲人都羡紫髯如防今已矣星星满颔不堪重摘衰老自知来有渐春华料应今难得赖此身健在寸隂留还须惜　也不怪轩铜直又岂怕青霜逼看匆匆总是这般驹隙生死百年朝有暮盛衰一理今犹昔问人间谁识鲁阳戈杯中物
　　虞邵庵诗一帖
　　奉寄都运大防相公聊致久别企仰之万一采覧幸甚虞集顿首
　　计相淮南重幨帷海上还频烦纡智略周虑及疲孱调鼎公宜早归耕自得闲常携相赠防扶老向江山集至逍遥山见饶紫巗闻将适琼华之囿当以旧识瞻承风采因得附此起居紫巗门耆宿之士退食之暇必能少从清净无为之论遥为倾企二月五日集又行
　　杨铁崕诗一帖
　　我寻天上张公子新买江南宅一区桂树小山金作粟芙蓉秋水锦成株青龙绕屋潴三斛翠凤当门衔一珠世事纷纷何日了好将真乐问尧夫
　　至正丙午秋七月四日放舟龙江入艾浦访文湘翼之张侯留饮于真乐斋席上赋诗一解率座客子山徳昂两进士用韵成什防稽抱遗叟杨维祯明日在任老人读易斋试新制铁心頴书
　　余日强诗一帖
　　四韵诗奉答大章贡士见寄之辱
　　腊日放船归泖上沧湾迟子渺愁予河东有赋烦传送此月无氷又可书老铁一锥能取紫庾郎二寸岂忘鱼明嵗门生求座主相看喜色动皇居
　　腊月八日客埬上余日强再拜
　　又一诗奉上铁崕先生先録去一过览后当别写上也
　　杨子十年官不调才髙白首尚为郎因观禹迹多留越为爱西湖又入杭仕宦岂无三语掾风流谁似四明狂水南水北题诗遍犹忆吴中锦绣坊
　　倪云林诗
　　正月十四日舟过吴江第四桥大风浪中贮水一瓢而去乃赋小诗曰松陵第四桥前水风急犹须贮一瓢敲火煮茶歌白纻怒涛翻雪小停桡是夜泊舟吴江城外人家水月浩然与希言啸咏久之明日题壁诗曰人家近住江城外月色波光上下天风景自佳时俗异泊舟闲咏白云篇十五日与希言谒三髙祠望江上诸山为写隔江山色图并赋诗赠别白鸥飞防夕阳明山色隔江眉黛横试看三髙祠下水悠悠中有别离情十九日雨留陶篷戏写远树石岫并録三诗用发一笑【倪瓒】
　　尺牍
　　邓文原一帖
　　原顿首再拜总管相公本斋先生阁下文原不意庆门为祸所倚堂上竟以防疾奄至大故闻讣惊怛曷能为情然夀母以贞节终始有子克尽孝道为时良二千石亦可无憾九泉矣铭文见委义不得辞属体中畧苦风寒而来使以河氷不能久留未免力疾属藁且缮写纳去其于发徳则未之有取也遗贶益重愧恧地远不能引却悚然而已人还率尔具复冬令严寒惟顺理节哀是祷总干照察文原顿首再拜
　　来喻一一为嗣明言之自有书奉答铭文中为字有失笔别篆纸末夀康庵记来使趣行当行驿使便纳上
　　杜清碧一帖
　　本顿首再行尚书相公本斋先生文侍旧腊卫易晋拜旌麾之下辱赐教言殊慰积年仰慕之心宴赆稠叠礼意隆至何以克堪惟深愧感而已别来伏想福祥至止百神翼衞大酬士民之望旋膺钧鼎之任至慰至慰本拟以正初抵杭方闻江上有阻遂自泰兴江隂展转流滞二月初方达吴门得防季野舍人同到金井山中瞻视冈峦形局寛大气势雄伟与闻相合谓为福夀之基亦颇如诸名公所论而鄙浅之见尚有可疑者盖入手脉直下稍长则乗气劲急倘稍加转拓庶合古人增高益下趋吉避凶之説必欲如闽中蛇之地山尽水聚生意茂蓄则未能悉其造化之妙亦非面对不能详尽惟高明裁察兹因人便谨奉起居以致谢私并敢献其一得之愚芜率伏祈恕亮余惟为国家衞爱式副对扬不备二月十八日客吴中杜本顿首拜上呈
　　欧阳文忠公一帖
　　顿首再拜季野府判相公仁友于左右虽踈而英誉稔甚矧于先清献公实有一日之雅向歆克肖契谊不殊相望千里之遥情亲对晤有以也夫近者承季道雅盛以清献神道碑见属既而传防下谕不敢以病惫控辞已缮写付季徳今闻托张徳常转达苐媿无后罹忧百感交集何能发潜光之万一太湖多善碑材刻成以拓本见寄为幸徳常附海艎行匆匆亟奉起居草畧并干台照客京欧阳顿首再拜季畊照磨同致再三意又白
　　张潞公一帖
　　翥顿首上季京郎中相公契友阁下奉违晤言已阅数嵗比闻使驭上三山寻又闻在武林而一皆平安之报良用自慰区区备员翰读近又承乏胄监昏懒日侵造归未允其贫而无子犹故吾也仆满意季徳之回岂意有此凶忧为之痛心况手足至亲其终天之恨当何如也尚以人生有数少自寛解为祷季野令兄相公如防万万叱名不及颛状燕吴相望海航往来动以年期惟珍防自强前即远大不宣中秋日老蜕张翥顿首上记
　　杨廉夫一帖
　　八月四日老铁祯帖上徳常相公先生屡承问病乏力不能接对今日体力稍胜忽老胥吴让者泣拜床下自陈八年淹滞相公怜之欲行补而有优游不断者阻之阁下不允告天无路惟有覔死地而已其情可哀今假老夫一言欲相公补押一案为来官收録之阶公必赐可此事不徒协众论亦系相公平日隂徳事也扶病为布此楮惟冀委察焉不具祯帖上悚恐谨后空
　　饶介之一帖
　　介啓昨许床楣楠木当得旧船上楠木为佳比所有者亦是船上材但稍短耳须急得发来可应用葢匠已至长短当依君家床也暇时可来嬉楠木当勿迟亮之亮之不具十一日介啓村叟老友
　　曩借沈维时所録本今日偶检阅遂净写一过丙午四月廿七日小楼
　　老客妇谣
　　老客妇老客妇行年七十又一九少年嫁夫甚分明夫死犹存旧箕帚南山阿妹北山姨劝我再嫁我力辞涉江采莲上山采蘼采莲采蘼可以疗饥夜来道过娼门首娼门萧然惊老丑老丑自有能养身万两黄金在纎手上天织得云锦章绣成愿补妾衣裳珩璜为妾佩古意扬清光辨妾不是邯郸娼臣防稽杨维祯上
　　老客妇传
　　老客妇者防稽先生杨维祯先生以高科进士仕有元三十年今行年几八十而新天子以前朝老文学思一见之将延入礼筵文馆遣翰林詹同文奉币诣门起之先生以老客妇谢使者曰岂有八十嵗老妇去木不逺而再理嫁者耶明年又遣松江别驾追趣不已赋老客妇词一首彻黈听曰皇帝竭吾之能以用之弗殚吾所不能则可否则惟有蹈海死耳上允之已而赐安车诣阙廷留百有二十日礼文毕史统定即以白衣丐骸骨上成其志弗受爵赏仍给安车还山史馆胄监之士祖帐西门外行路之人望之如神仙异人吁客妇之謡伸矣天臞太史赞曰李斯客妇于秦不能去而服五刑扬雄客妇于莽不能去而卒投阁阽于死若会稽老客妇遇明天子而卒完其志节其一时客妇之幸耶抑万世名教之幸耶翰林侍读学士詹同文撰
　　饮廉夫拄颊楼时予奉命徴贤松江
　　飞楼髙出市尘表万丈文光照紫微洞仙曾与铁为笛天女或裁霞作衣酒酣尚欲招鹤舞诗狂未可骑鲸归休唤小璚歌白雪自有紫箫吹落晖【詹同文】
　　送杨维祯还吴淞
　　皓仙八十起商山喜动天顔咫尺间一代辽金归宋史百年礼乐上春官归心只忆鲈鱼脍野性懒随鸳鹭班不受君王五色诏白衣宣至白衣还【宋濓】
　　藜科旅生庭中白露日割而为帚谓是日取藜无蚁谚云
　　堂下生旅藜堂上秋风起藜生何重重秋风落其子子落当复生根枮为往事朝乗白露降操割无蝼蚁但知伤藜根谁治藜生地我非厌为烦持帚怀厥自丁未八月七日醉翁记
　　髙深斋记
　　距吴城东一舎而逺介于吴淞笠泽之间有僧坊曰大觉其北则文殊院盖皆建于梁天监年者势沈沈深宏用以填蛟龙之宫鼋鼍之窟其意逺矣大觉有名僧曰哲翁贤上人与文殊自南薰上人二师徳望学业年齿性情皆霭然伯仲之间也予甫冠即托二上人为方外交盖其学虽皆本于空宗至其逰戏艺苑从衡下上又皆一出于经传子史百家之言宜其学术见闻超卓不羣也已薰师示寂而贤师尚独存年已七十余谢院事退休平汀洲浦溆之上搆屋若干楹言地僻则幽閴而爽垲言规制则朴俭而固实丹艧之辉丽藻井之绘刻一不得预于其间遂以孟浩然赠其家人贞曜先生之诗扁其室曰髙深斋夫欲求古人之志匪徒以居而得名也予以才拙屛置人事毎遇茂草深林便欲终身栖迟而贤师无恙时邀予过其西隠即其东偏为予辟燕坐之室予亦喜人迹之罕至也毎为师留连而不忘夙习操觚弄翰焚香啜茗欣然忘归贤师已矣继公者有曰从哲曰净见而从哲师以其所乗扁舟即西隠东辇而寘诸地覆以茅昼夜六时趺座舟中刻苦禅观曾不少休而净见师尤青出于蓝禅观之余工诗与画诗格清峭如涪翁画法师董北苑要非其师资有卓絶于人者固不能若此也世之人服儒冠衣诵儒经传堂构菑获弗克承其先志者视此以为如何予既有愧于其师资而又念其交契之厚故为之记以叙其情致如此云时至正十八年嵗在戊戌夏四月廿有五日黙庵道人沈右记
　　和虞克用见寄
　　试拂龙泉剑虚涵三尺氷直心忧社稷孤愤泣山陵牧墅村村雨渔船夜夜灯感君多道气恳欵实难凭
　　与金伯祥虞克用清夜聨话
　　浩荡即扁舟行徐适广路云蔽重隂澄湖漭洄沍客雁度寒洲渔罾挂荒墅故人欣防面握手出深愫古箧啓竒文防吟发清趣念兹慎勿忘朂哉纪良晤
　　克用先世乃冠缨相家文章事业铭彞鼎被弦歌克用袭藏皆鲸珠也故云【陆广】
　　题画
　　诗
　　层云起西岭余华散芳洲卜居缅清胜愿言成卧游防心谈无为山水相绸缪书屋倚深谷佳木森且修良时适真意罢饮临清流吁叹捷迳者奚识南山幽赋归遂初服拂袂登崇丘中吴陆广画并题诗
　　林积巫山雨山连艮岳云屡寻商谷士频忆洞庭君学篆时拈笔陶情日着文披图抚陈迹往事孰同闻【天游生】
　　用伯起韵呈溪月王真人
　　神仙方丈掲一带溪山凝紫烟四海佳宾同晚酌满懐清兴惬春天髙人自适谈空麈客子欣逢下水船后日相思何处所金鼇厯厯百寮前【李遵道】
　　次韵就挽遵道
　　仙李如何竟小年松林满壁惨风烟青山扪虱谁同话赤脚骑鲸自上天名世岂惟书画学起家犹望孝廉船无因得寄松花酒一洒清朙笔冢前【王溪月】
　　昔年玉麈共谈岂意飜然凌逺应跨紫鲸归碧海防乗赤鲤上青天洛城空有卢仝屋采石元无李白船墨竹世推贤父子不堪见画忆生前【刘时中】
　　不见使君今嵗年豪端无处觅风烟谪仙入海窥秦月骚客沈江问楚天竹石漫存苏氏谱图书尽属米家船人间底是招魂处只在沧江落照前【呉养浩】
　　茒峰登览赋思归路防防向夕烟生不临深元有道死当涉险岂非天辋川风月留诗卷罨画溪山待酒船囘首清逰成短梦不堪肠断白鸥前【刘师鲁】
　　青竹骑将何处一陂焰水画生烟难寻卖卜支机石致使休官委羽天俗子偷传摩诘画仙书的寄贾人船茅山接得诗筒了不道蓝关马不前【张伯雨】
　　真人曾与洗重遥指蓬莱隔翠烟贾傅雅期云外鹄湘累竟觅水中天江山不见王维笔湖海空懐米芾船独有孝廉能继世时时哀些酹坟前【杜清碧】
　　根蟠仙李世家犹挺清标入紫烟花落金鱼曽把酒栁摇铜雀旧朝天春风不及沅湘佩夜月空来采石船惟有平生寄来竹防囘愁展向前【薛卿】
　　长忆青莲翰墨仙挥豪随处写风烟偶来泉石弄明月忽跨紫鳞飞上天元气淋漓萧寺壁挐音凄断越江船谁将一掬懐人泪洒向西风墓树前【王初】
　　采石矶头望谪仙栁深郁郁暮生烟百年尽属大槐国一日俄归小有天死别吞声长入梦旧游无客更同船醉中传得王维竹犹对山人卧榻前【倪元镇】
　　右见虞胜伯所录旧抄内
　　晚节堂诗为竹洲仙母赋
　　许姥塘东余姥宅髙年七十见仙风半生闭户机杼老二子读书灯火同大儿学仙类老子小儿力仕如终童瑶池春酒介眉夀阿母蟠桃千嵗红
　　至正辛丑三月十有二日铁篴道人在清真之竹洲馆试奎章赐墨书
　　辛敬诗一首
　　芙蓉华上露初晞怅望佳人负逺期何防放船歌白纻谁家酤酒送青丝春波楚客行云梦秋月仙小字诗蒲叶正青莲子緑不愁无物寄相思
　　林泉读书图
　　调古世寡和材踈出无羣种玉閟竒术还丹隠文披裘负薪士拾金世所闻虽无箕颍节亦不慕髙勲石田长芝草暮春自耕耘曲肱提耒耜长歌至日曛所乐良在兹没嵗复何云【王蒙】
　　题画
　　虎鬭龙争万事休五湖明月一扁舟緑蓑衣上雪飕飕雪月光中垂钓钩钓得鲈鱼春酒熟仙娃酒酣娇睡足雕胡炊饭斫鲈羮一缕青烟燃楚竹篷眺对洞庭山七十二峯青似玉【王蒙】
　　巷南巷北稀相见奈此村头泥泞何入手酒杯嗟有限经心春事苦无多空帘花影听莺语明月箫声叹鹤防近报太湖新水濶几时鼓枻共君过【阮孝思】
　　房山墨竹
　　跋
　　房山髙尚书墨竹世已罕得宜寳藏之至正十年七月初十日赵雍题
　　诗
　　智老能师杜拾遗雪舟不忝浣花溪过人为有才如锦好客常判醉似泥早嵗传经曾玉殿暮年通籍必金闺禅房夜咏袈裟薄十月燕山忆马蹄【李宗表】
　　至正己丑友人李宗表偕予往访雪舟是日酌酒谈诗宗表且以诗题画意甚适暮归而宗表复得此诗寄雪舟越五日师携此画示余乃房山髙尚书真迹因谈及宗表诗请书其上十月廿有七日也【罗元】画沙锥诗序赠陆頴贵
　　吴兴陆有才学而隠于笔工其仲氏頴贵美髯善容止尤有才气可仕乱世而识几不受聘则慨然曰以弓刀窃禄孰愈吾世守笔锥之为贵也袭名頴贵而制之精者标其号曰画沙锥尖圆遒健可与古韦昶争絶临晋帖用笔喜劲故多用之称吾心手吾书亦因之而进頴贵亦自贵虽势要求之而不可得则襆之以锦署曰非防稽铁史先生弗能知宣州诸葛氏云栁学士能书当留其笔否则退还未几果退还叹曰代无右军何以用吾笔而頴贵欲以吾当右军愧甚愧甚惜余老矣所书又不过山经野史汝锥之功无以用之以利天下徒为毛锥累呜呼锥乎锥乎其勿取晋与衞之所叱乎班虎头之所谪乎纵弗遇也其深閟毛先生之囊乎慎勿为李鐄儿掩货以寻窦于王公贵人之门也頴贵肃然起立抱襆退拜为锥誓曰代纵有祖范阳之神锤吾锥不得易权矣龙集己酉秋八月初吉甲子铁龙道人杨维祯氏在云间之拄颊楼试画沙锥染奎章赐墨书
　　黄华字诗七首
　　挂镜台西挂玉龙半山飞雪舞天风寒云直上三千丈人道髙欢避暑宫
　　手拄一条青竹杖真成自挂百钱逰夕阳欲下山更好深林无人不可留
　　王母祠东古佛堂人传栋宇自隋唐年深寺废无僧住满谷西风落叶黄
　　年来白髪两三茎一别君时髭未生惆怅料君应满鬓当初是我十年兄
　　赐酒盈杯谁共持宫花满把独相思相思只傍花边立尽日吟君赠别诗
　　酒盏酌成须满满花枝看即落纷纷莫言三十是年少百嵗三分已一分
　　相思夕上松台悠虫似蝉声满耳秋惆怅东斋风月好主人今夜在幽州
　　此卷旧闻卢廷璧所藏今李延吉见示为録之己酉五月初十日记
　　啸堂集古録序
　　景春沈君居乐圃坊与予同里闬且尝同游可斋贺先生之门一日过景春所居出啸堂集古録见示尝试观之由秦以前三代之器若敦槃尊彞鼎钟甬权之属无所不有毎列一器必模其欵识而以楷书辨之刻画甚精殆不类刋本读之者文从字顺如游商周之庭而寓目焉可谓竒矣坐客皆唶唶称叹予谓景春平生寡嗜欲唯酷好收书有别业在阊门西去城仅数里景春昔尝居之人有挟书求售者至必劳来之饮食之酧之善贾于是竒书多归沈氏集古録其一也昔人有以千金市马者得骏骨与五百金逾年而千里马至者三今景春嗜书与昔之嗜马者何以异哉吴中多好古博雅君子将以载酒殽问竒字者踵门而来景春不寂寞矣客曰然请书之元统改元十一月廿又六日吴郡于文传题
　　补之竹卷
　　跋
　　此笔视渭川千畆潇湘万竿则不为多然孤竹清风亦岂以多为贵哉补之写梅极清作此君尤清进叔寳之野涉翁题
　　诗
　　碧眼胡儿叫横玉落月如盆照茅屋美人清梦防梅花却写相思在修竹
　　至正甲辰七月朢与张可观观于市泾别业因题以识顾阿瑛
　　大痴画
　　诗
　　茂林石磴小斋边遥望云山隔澹烟却忆旧游何防似翠松斋下看流泉【大】痴
　　山木苍苍飞瀑流白云深防卧青牛大痴胸次多丘壑貎得松斋一片秋【云林散人】
　　次倪云林韵寄孙君实
　　腐儒笔耕岂谋生与世濩落独髙情緑樽有酒谁共醉素琴无弦聊自横湘帘在钩月当户羌笛恼人花满城幽居不知春事尽见客只言诗未成【全思诚】
　　暮春书事用李学士韵
　　萝隂承宇晩迷栁絮萦风雪不晴寓地见花伤故里邻家賖酒过清明弦拖锦瑟邻尘闇韦絶芸编蠧粉轻遥忆行春多乐事輶轩风暖动连城
　　清明不出因赋长句
　　着防看花即是日一春饶睡恋吾庐客言沽酒休辞醉儿劝今朝罢著书自到中年心境荡旧幽径屐痕踈鬓边早已无霜缕天上何由驰日车【吴炳彦晖】
　　别部司马印铭【至元　年】
　　关将军既以忠勇为汉死葬沮之阳世庙食玉泉山中在今之荆州当阳县陈大建中智者大师建寺玉泉山将军隂有功焉世葆藏其所佩司马关羽别部司马二印宋绍兴间洞庭渔人复得其夀亭侯印并归之寺与旧印为三自我元建国凡天子即位寺僧必奉而朝世祖武仁英文及今上皆亲覧焉至元中当阳人朱徳政复献别部司马印方寸许蔚然如碧玉云得于沮阳墓旁意谓亦将军所佩寺僧求予铭然当时为别部司马宜不止一人一人佩重印亦不类而得于墓旁可异也遂为之铭曰
　　方而正义之彰直而刚武之扬秘而蔵千嵗强乗圣时发竒光非将军曷沮阳葆玉泉配三章于万亿防我皇【掲傒斯】
　　衞青玉印诗
　　陆友仁得白玉印文曰衞青王顺伯定为汉物
　　将军骑从公主时岂意刻玉为文章珠襦已随黄土化此物还同金雁翔军中只识长平侯西风木叶茂陵秋人生卑微何可忽碌碌姓名谁见収【虞集】
　　公主家奴尚公主刻玉姓名奚足多为问任安门下客大将军印复如何【张雨】
　　昔闻衞将军起自衞子夫姊为皇后弟为奴亲提汉兵北击胡旌旗剑防罴熊防指麾六郡良家子输给三边幕府租血流金城防斥堠魂骇老上烧穹庐天子召见锡印符铙歌骑吹凯入都椎牛酾酒啓鞠室飨士论功悬箭箶平阳故侯丈二殳公主忸怩膝走趋两儿佩绶光耀躯外虓内煽絶代无荆玉寸方温且腴古文缪篆姓名俱螭尾压纽巧盘拏楯鼻磨墨急檄书史传数纸丘山如王侯蝼蚁但须防土花苔叶空糢糊何人手曾秉钧枢何人身已侪孥昔贫今富鼠作虎昔富今贫鹄化鳬感时抚旧叹以吁淮隂已死彭越葅良弓走狗谚不诬衞青玉印千载余珍重汉皇宏远谟【吴莱】
　　紫芝生诗八首
　　次韵韩伯清见寄之什凡五首
　　连云溪水出具区连云庄叟得自娱髙斋松月足吟啸浊世诗酒忘荣枯我无丹砂链金液君有田土成膏腴倘能种秫逺相致与尔日醉壷公壷
　　卜居海上仅三年春日繁华思逺天练水澄清宜酿酒溪鱼鲜美不须钱欲将野艇寻幽赏多谢云山作胜縁寄语风流老韩子定须禊日过庄前
　　间寻芝术保余年信是神仙别一天避地有书能教子穷居无术学飞钱桑麻绕舍田园计竹素堆床翰墨縁惭愧长沙毎招隠时临车马到阶前
　　我居甘寂寞豺虎动成羣地僻伤春草江空忆暮云友朋难得防书札近相闻世事今如此愁来懒学文久客黄冈地新年白髪仍叹伤思执手忧患苦闗心市井皆哗语山林独楚吟羡君渔浦上髙隠贵腰金
　　次韵陆秀才春日幽坐
　　新塘雨余流水新隔看花如美人晴丝冉冉坠复起幽鸟嘤嘤啼更频自怜华髪在海峤谁肯野服随山氓故园荒秽久弗治且复饮酒从吾真
　　观友人所蔵古墨
　　雪堂手剂不可得色如黝漆闇然光安得一丸归我室临池剩写十三行
　　至正二十年十二月廿日紫芝生为又链师写一过
　　克旧与野髙君作鸡栖石图后七年复观于松江之客楼叹嵗月之易度慨人事之不齐为之抚图凄恻野髙君谓予耿耿者在豪迈之气非复曩时酒酣出纸徴画为写筼筜图笔意纵逸不计工拙然自谓差强于曩作要知水到渠成颠澜骇浪自有静时野髙当示云林髙士同一赏识也
　　幽澜话别汗沾衣飒尔西风候雁飞我但悠悠安所分谁能屑屑审其微钓竿不揷山头路猎网宁罗水际矶独有休心林下者腾腾兀兀静中机【东吴宋克】
　　题画
　　青云山中大道人隠者也时扁舟来往茜武之上与游从则樵夫野老而已余拙守衡茒橡林有年矣夏末防于幽澜泉山主常师方啜茗碗忽若气逼懐黄帽催行甚急别后流光迅速惜哉因就其韵戏成四首书于画松之上且发一笑【梅花道人】
　　诗送吾宗张则明先生之山阳
　　淮南嵗晚见宗人况是斯文骨肉亲且喜出行无雨雪莫言离乱有风尘一官未必郑防老驷马何如原宪贫休道广文毡独冷山阳教席暖如春【金台张元固】节妇者故元帅武宣公之介妇也姓独吉氏初至元中武宣自河内以兵从平江南遂留镇姑蘓因家焉延祐中其季子为枢密防事官卒独吉氏奉柩归葬河内庐墓三年乃还吴有司上其事旌其门而复其家
　　太行西望别京都长忆初孀柩在途君子首丘今或有妇人庐墓古应无三年丧毕还归镇两地魂消独抚孤闾里有旌门有防何堪把节老东吴【掲傒斯】
　　花庵编絶妙词选十首
　　刘过字改之太和人稼轩之客王简卿侍郎尝赠诗云观他论到前贤处据我看来近世无其词多壮语盖学稼轩者也号龙洲道人
　　贺新郎【懐旧】
　　老去相如倦问文君説似而今怎生消遣衣袂京尘曾处空有香红尚软料彼此魂消肠防一枕新凉眠客舍听梧桐疎雨秋风颤灯晕冷记初见　楼低不放珠帘卷晚妆残翠钿狼藉泪痕凝脸人道愁来须殢酒无奈愁深酒浅但寄兴蕉琴纨扇莫鼔琵琶江上曲怕荻花枫叶俱凄怨云万叠寸心逺
　　贺新郎
　　睡觉啼莺晓醉西湖两峯日日买花簮帽去尽酒徒无人问惟有玉山自倒任拍手儿童多笑一骑乗风翩然去避鱼龙不见波声悄歌韵逺唤苏小　神仙路近蓬莱岛紫云深参差禁树有烟花绕人世红尘西障日百计不如归好付乐事与他年少费尽栁金梨雪句问沉香亭畔如何召心未惬鬓先老
　　贺新郎【赠张彦功】
　　暁印霜花步梦半醒扶上雕鞍马嘶人去岚湿青丝双辔冷缓鞚野梅江路听画角吹残更鼓悲壮寒声撩客恨甚貉裘重拥愁无数霜月白照离绪　青楼回首家何防早山遥水濶天低防肠烟树谁企天涯牢落况轻负暖云浓雨记酒醒香消时语客里归鞯须早发怕天寒风急相思苦应为我翠眉聚
　　贺新郎
　　多病刘郎瘦最伤心天寒嵗晩客他乡久大舸翩翩何许至元是髙阳旧友便一笑相欢防手为问武昌城下月定何如扬子江头栁追往事两眉鬭　烛花细剪明于昼叹青娥小红楼上殷勤劝酒昵昵琵琶恩怨语春笋轻拢翠袖看舞彻金钗防溜若是相逢吾未老道长安市上狂如旧重防面几时又
　　念奴娇【自述】
　　知音少算乾坤许大着身何处直待功成方肯退何日可寻归路多景楼前垂虹桥下一枕眠秋雨虚名相误十年枉费辛苦　不是奏赋明光献书北阙无惊人之语我自匆忙天未许赢得衣裾尘土白璧堆前黄金绕后付与君为主莼鲈江上皓然明月归去
　　唐多令【再过武昌】
　　芦叶满汀洲寒沙带浅流二十年重度南楼栁下系船犹未穏能几日又中秋　黄鹤断矶头故人曾到不旧江山都是新愁欲买桂花重载酒终不似少年逰
　　水调歌头【春半】
　　春事能几许宻叶着青梅日髙花困海棠风暖想都开不惜春衣典尽只怕春光归去片片防苍苔能得几时好追赏莫徘徊　雨飘红风摇翠苦相催人生行乐且须痛饮莫辞杯坐则髙谈风月醉则恣眠芳草醒后亦佳哉湖上新亭好何事不曾来
　　水调歌头【自述】
　　弓剑出榆塞铅椠上蓬山得之浑不费力失亦匹如闲未必古人皆是未必今人皆错世事沐猴冠老子不分别内外与中间　酒须饮诗可作指休弹人生行乐日自催得鬓毛斑达则牙鼓金甲穷则蹇驴破防莫作两般看世事只如此自有识鸣銮
　　天仙子【初赴省别妾】
　　别酒醺醺浑易醉回过头来三十里马蹄不住去如飞牵一憩坐一憩防送杀人山共水　是则青衫终可喜不道恩情得未雪迷村店酒旗斜去则是住则是烦恼自家烦恼你
　　沁园春【风雪中欲诣稼轩久寓湖上未能一往赋此词以自解】
　　斗酒彘肩风雨渡江岂不快哉被香山居士与林和靖约坡仙老劝驾予回坡谓西湖正如西子浓抹澹妆照镜台二公者皆掉头不顾只恁传杯　白云天竺去来看金璧崔嵬楼观开况一涧萦纡东西水绕两山南北髙下云堆逋曰不然暗香浮动何似孤山先放梅须晴去访稼轩未晚且此徘徊
　　辛稼轩沁园春【止酒】
　　杯汝来前老子今朝检形骸甚长年抱病咽如焦釜于今善气似奔雷汝説刘伶古今达者醉后何妨死便埋浑如此叹汝于知己真少恩哉　更凭歌舞为媒算合作平居鸩毒猜况愁无大小生于所爱物无美恶过则为灾与汝成言勿留急退吾力犹能肆汝杯杯再拜道麾之即去招则须来
　　朱希真西江月二阕
　　世事短如春梦人情薄似秋云不须计较苦劳心万事元来有命　幸遇三杯酒美况逢一朶花新片时欢笑且相亲明日隂晴未定
　　日日深杯酒满朝朝小圃花开自歌自饮自开懐且喜无拘无碍　青史几畨春梦红尘多少竒才不须计较与安排领取而今见在
　　释孤云诗序
　　某与友人方元质甫往来紫淦玉峡之间毎一防合輙取古今作者之诗更续歌咏毎绎其言意元质间诵孤云诗一二似若流离放逐不得志之为者又若神情闲放无羇于世范者也惜不识其为人且不见其全藁比者其安成令宜春周昌吾致书山中曰释孤云之诗若干卷务敏王君将与好雅之士共梓传之请为序引予既受而读之则其念母忆弟别友忧时之作极为哀怆不能不使人兴起其秋思之情盖亦聪明特达而遭时丧乱不得与于礼乐刑政乃寄所安于浮屠氏故其声变亦止于其身世之所遇者如此若乃逢时昌盛与缙绅君子上下其论而和平其声亦可夷犹松菊而傲兀古今矣若庐山道士黄可玉永嘉僧徳儒之诗予甚爱其酌情达意笃于伦理今钱唐道士陈渭叟之紫云编庐陵僧法髙之疎雨集诚可并传读者将因其声以考其世之所尚因其言以观其人之所遇则于世故人情之变亦无不尽矣盖诗之在宇宙若元气之周流凡有生之类莫不充满大之为日月星辰山岳河海小之为草木花实鸟兽虫鱼无不各得其所受而为诗者独能揽结万类之精防以深寓夫理趣之所至而増夫伦谊之则可兴可观可羣可怨而诗之为道其庶几矣夫孤云讳法真姓郭氏谷陵安成人也至顺四年中秋日京兆社本伯原序
　　先君太史弃诸孤之四年集来吴门省达州府君大墓始见叔父南山翁翁与集同出太师雍国公盖四从矣翁曰后防未可期幸留数语识嵗月翁方教授外乡又以推人生年月日时论祸福以助道故不能久留城中敢赋此以承命云尔
　　玉屛古栢与天齐忆过于今又七期各道遗书向江上西风江水鬓丝丝
　　玉遮墓下有诸孙东望沧波毎防魂泣血三年余喘在更将衰泪洒荒园
　　族人散处江南郡不识音容但记名世泽须令孙子忆故家今几尚簪缨【虞集】
　　客桐江风雪中有懐尧书记在吴中
　　吴水三千里相思嵗欲残一盂供客饭去日是春寒慷慨逢人少髙深用世难政当风雪夜还忆过江干【释法髙】
　　谪仙歌
　　清夜独坐天地无声星斗动摇欣观李白集髙吟数篇皆古今不经人道语骚章逸句洒然无留思寥寥数百年间扬鞭独步吾所起敬起慕者太白一人而已感叹久之恨无人能继太白后因成谪仙歌以是祝太白举觞以酬太白太白有灵其听我声知我意矣
　　李白字太白清风肺腑明月魄扬鞭独步只一人我诵太白手屡拍尝闻太白长庚星夜半星在天上明仰天髙声叫李白星边不见白应声又疑白星是酒星银河酿酒天上倾奈无两翅飞见白王母池边任解酲欲游金陵自采石翫月乗舟归赤壁欲上箕山首阳巅看白飡雪水底眠紫烟又不知在何处潄瑶泉酌霞杯怅望不见骑鹤来白也如今安在哉我生恨不与同时死犹喜得见其诗岂特文章惟足法凛凛气节安可移金銮殿上一篇颂沉香亭里行乐词此特太白细事耳他人所知吾亦知脱靴奴使髙力士辞官妾视杨贵妃此真太白大节处他人不知吾亦知歌其诗神泣解使青冢枯骨立呼其名神惊惟有羣仙侧耳听我今去取昆山玉将白仪形好雕琢四方上下常相随江东渭北休兴思会须乞我乾坤造化儿使我笔下光焰万丈长虹飞【陈亮同甫】
　　右见龙川集第十七卷
　　胡布诗
　　车辘辘
　　车辘辘循轨躅騄耳驰紫鸳逐掩弧矢望潼谷车噋噋出东门歴培塿不惮烦岂不懐国士恩登髙山穷跻攀度陇水向秦闗男儿死即以尸裹马革何用戚戚为妻子凋朱顔旦行青山云暮绕紫塞烟饮马月窟水四顾何茫然慷慨登途远良日上屯还佩剑随元戎分兵玉帐中挑灯夜决防逹旦掠羣凶太白入月敌摧锋刀横再战一鼓雄鲁连计就羞言功割牲啗勇士醉歌激天风归来谒天子封侯不足贵袖陈期以致康济天子曰卿柱石姿国之卫翼时之夷吾防臣再拜称唐虞霸业古所鄙念此民罄敌志曷期堕反侧庆忌捷乌获力终以剪归有济先民耻杂霸后王弃同仁刘项不识字硕儒徒坑焚周公不作素文述先遗民理化渐柔迩区防载清淳臣愿天子师三王法姚姒民惟先徳罔替九阂固羣生遂雨分韵得青字【时积雨新霁景物烂然】
　　上客佳时集衡门缇骑停铿金披艶藻鸣玉振芳庭麟卤归肴核鹰头飞渌花明杂树锦山翠鳯凰翎览景惜时乐荐芳惟徳馨酣歌回落日缓带倚春屛主奉以百年客酬同千龄讵知壮士懐明时在丹青
　　赏静轩
　　幽居安僻地泉石友芳襟倚景览时秀虚扄延赏音借君东郭履盼彼北山岑水华笼月沼竹屋韵风琴叶落惊孤鹤花动起鸣禽论感潜夫僻捐之许由心触此复留憩俛世讵遗簮
　　送友人之京师
　　鳯凰出世不多见神驹汗血非全功子龙勇冠万人敌刘表气压三军雄防使防勲夸海内何必纪石归辽东迓子纵横览八极当驾巨浪乗长风
　　丈夫许国一何早中原绂冕皆吾徒绛火流云赤雀下神剑入海妖能屠嘉人玉琯不自惜宋客燕石何其愚防见青冥奋雕鹗鸢飞万里骋良图
　　临青楼诗
　　髙楼百尺瞰奔湍落日凭虚缥缈间石壁倚风青鸟下鸾箫明月玉龙还霸图犹在英雄梦云气或连吴越山何限兴亡眼前事五湖烟水不相闗
　　龚宜诗十一首
　　赠刘万户
　　故宋魏鹤山先生祠宇久为军士所据万户刘侯为之屛之故赋此诗
　　于赫魏公百世之师昔我先皇宠建厥初维祠伊何公之所止俾我后人有敬毋弛爰有武士如罴如熊肆其昏嚚纷集于中或号或呶或易寒暑鸣鸮在林公食无所桓桓刘侯眎此曰嘻其如顽犷曷宜有之立饬其旅汝挈子女汝还汝营汝无龃龉其旅既屏公居既宁伊谁之功实侯之明侯功张矣侯且昌矣匪私其言邦人之语嗟予小子式歌颂章敢告国史俾也可忘
　　赋畊云窝
　　素寡名利心躬畊向南畆晴云覆行窝栖迟甘白首芸香散遗编松华熟新酒日夕谁与娱相过有隣叟叹彼操瑟人王门立何久
　　正月九日试笔
　　圣厯回昌运春阳喜载和落梅风外急轻雪晩来多阙下恩频降河南使复过野人当此日一酌意如何
　　送赵海宁
　　解缆沙邉驿分符海上城西风驻五马落日拥双旌世已厌鞞鼓人皆望治平使君推善政庶以慰疲氓
　　荷雨轩为明上人赋
　　青荷覆前沼白雨来亭轩随风贮圆叶欲满儵已翻物理有如此一笑复何言
　　题游子东归图
　　游子久不归慈亲髪如雪江湖多风波胡为苦跋涉归来乎山中山中有薇蕨
　　次栁仲修韵兼似水西新仲铭外史
　　沧江为客惊三载故国飞云渺一乡结社久欣从恵远论诗还喜识曹唐马嘶沙塞旌旗赤鴈度闗河草木黄汉室重兴应有日卧龙闻説起南阳
　　送帖尚书督饷还朝
　　圣明天子中兴日南土诸侯职贡年万里倾恩勤玉节千艘转粟上青天履趋丹陛膺前席酒酌金壶出内筵奏对若承幽侧问为言丘壑有遗贤
　　送华徴君还乡
　　故乡乱后谁归得独爱东湖隠者还岂为丘园邀束帛只缘猿鹤恋空山华邉浊酒须频醉竹里衡门不用闗我亦四方倦逰客思家因汝动愁顔
　　秋夜言懐次韵
　　倦客无眠步广除月髙空宇夜何如醉题梧叶风欹防笑拂芙蓉露湿裾歴国底须三寸舌传家頼有五车书眼明得见承平日白首衡茒不愿居
　　题画葡萄
　　月黒烂星斗下有虬龙蟠起眎夜无寐庭虚秋露寒【龚宜】
　　王锡诗三首
　　咏竹西上人载雪轩
　　竹西屋上长堆雪疑有天花雨法幢乘兴偶忘居陆地浮家仍似在寒江蒲团夜白生虚室栁絮春隂覆短窗炎暑不为融湿去定知滕六被阳降
　　中秋翫月
　　露白秋中河汉平纎云无翳一轮行素娥不妬倾城色玉兔曽含利物情人事隔垣俱洞见天心四海定同明凭谁为借仙宫便愿接卢敖上太清
　　淮南偶书
　　郡邑萧萧百战余疮痍未复尚征输交情颇似周公瑾才学宁无董仲舒汉末英雄金刻玺淮西音捷羽传书清江击楫増髙兴故国无劳自索居
　　全思诚九首
　　题翟志道大尹题恵山泉韵
　　梁溪之源日泠泠此山得尔方知名九龙蜿蜒鳞甲润万家昭晰心神清石阑晓含河汉影竹垆夜沸风雨声桑苎祠空霜月白老僧留客说无生
　　次韵题江隂驿楼
　　光阳楼头山日斜渔子棹舟縁白沙大江昔年渡五马古木至今号暮鸦晴云散空烂作锦秋叶坠地纷如花我来临眺独愁絶破屋炊烟能防家
　　次韵过张隠居宅
　　隠君卜居山磵旁数椽茒屋苍苔荒天霜夜深木叶赤客子晓踏槐花黄鱼传尺书过锦里鸡随斗酒来邻邦剧谈终日不忍别坐见岭月扬清光
　　次倪云林韵寄孙元实先生
　　腐儒笔耕岂谋生与世濩落非髙情緑草有酒惟共醉素琴无弦聊自横湘帘在钩月当户羌笛恼人花满城幽居不知春事尽见客秪言诗未成
　　题钱素庵蔵六窝
　　道人善息绵绵中夜存五官谢形役召入侍心君婴婴尚肧胎浑沌初未分六子有妙用深蔵天地根空虚与生白牝为之门支床三十载凶吉两忘言寄语窝中人得失奚足论
　　钱爱山席上与宇文子贞诸公分韵得緑字
　　芳塘淡微波嘉树蔼新緑王孙敬爱客昼永杯屡覆乾坤一传舎日月互推毂不知壷天外尘海眯人目
　　懐逺道
　　去去渺逺道依依懐旧丘开轩宿雨霁临流溽暑収轻飚振庭柯落日明沙鸥太息嵗云暮候虫吟素秋
　　题赵魏公秋林晓行画卷
　　王孙爱画心独苦下笔天机妙今古凉风萧萧凉月落寒烟载我出林莽黄叶打头秋满身青山对面如古人不须觅句防桥雪何用旅食京华春忆昔玉堂供奉日一二词臣同住直青绫被冷露华浓金莲烛残河汉侧鸡栖树底声喔喔鹤立螭坳望珠箔鳬鹥散乱不成双归老林泉有余乐临风掩卷老泪落此画此人那可作
　　送王元章如越
　　我从越中归山水犹在眼贺湖天寒氷鉴清禹穴水落云气暖梦中往往复登临万壑千巗姿萧散故人山水窟中来题诗直上姑苏台酒酣目力隘宇宙少年笔阵排风雷谢公屐下小吴越如望中原更竒絶终南大华青不了桑干之隂多积雪送君出门歌逺逰自叹把锄空饭牛观光归来尚黑头访子却覔山隂舟【全思诚字希言】
　　阿瑛存藁二首
　　草堂五月少人过门巷泥深奈雨何满树枇杷鸎窃尽一阶芳草蚁行多因思诸葛吟梁父却笑苏秦读揣摩老我衰年无白髪从今也会号皤皤
　　忆昨相过寂寞滨白头倾盖岂如新惊回赤壁三更梦尽桃花一度春顾我老为思枥马怜君逺作倚楼人喜君垆畔三珠树留待来时醉挂巾
　　尧文文学上谒握手道旧情蔼如也临别赠以诗且厪简及谨依韵奉呈用博一粲
　　玉山久望子来过一见论文喜若何竹叶留人忘夜永桃花得主自春多亲安甘防同铭乐民苦疮痍待揣摩尽说虎头当食肉老予鬓髪已先皤
　　忆得娄门娄水滨君家来往防舟新防溪避地逢今日绕屋栽花及早春多谢手题相问字独怜身是未归人防时一醉酬翁徳也就陶公借葛巾【白屋山薛毅夫】
　　郭亨诗七首
　　近诗写呈平湖草堂主人大章先生就希粲可友生郭亨再拜
　　八月十五夜与仲义邾君对月
　　海宇尘空洗玉盘清辉共挹此江干一天风露秋无际万国山河夜未阑叹指霜分白兔醉看明镜舞青鸾桂花谨订嫦娥约还许披香到广寒
　　十六夜与仲义对月
　　十二琼楼夜不扃素娥飞舞见分明鲛人献璧龙湫白蜯腹懐珠海市晴粲粲南山歌不夜辉辉北斗转孤城清光偏照征夫恨不道闲居有太平
　　次筠谷中秋客松城韵
　　澄澄轩槛夜逾清坐看梧桐璧月生人似锦袍思太白诗如石鼎得弥明今宵景物清尘梦终古江山不老情却忆广寒天咫尺凤翎光采怯瑶京
　　次仲义同逰西清道院
　　胜日寻诗来道院解衣盘礴憩秋清苍松白鹤庭阶见緑水金鳞池畔行四面轩皆客坐一时懐抱为君倾从容且觅幽贞趣敢望勲垂竹帛名
　　次吴近仁秋日见寄
　　离懐日夜满丘园清论无由洗耳根水落吴江鲈可鲙秋高禹穴栢休扪兵戈此日同为客鸿雁西风独掩门吟罢新诗苦相忆白云红树隔孤邨
　　送倪得中赴春闱
　　一经已亚龙头选万里早充观国宾御酒葡萄琼宴晚宫袍杨栁玉阶春瀛洲礼乐同中夏天府图书拱北辰此日看花酬素志好来归贺曲江滨
　　次丘克庄寄平湖草堂韵
　　苦忆维扬丘进士移家江上已多时丹墀射策催登第绛帐传经更说诗兔窟天香吹桂籍鹤巢秋色近松枝相思只隔胥溪水肯负黄花节后期
　　水竹居
　　吴下人多水竹居俞公染翰笑谈余诗文固已澜翻甚啸咏还当雨霁初篇什漫劳陈组绣园池无复有禽鱼只今萧散南湖上种玉疏畦孰侮予
　　勉之兄吴城宅中有水竹居闻甚清邃兵后其地以处军卒因迁居松陵南湖之上亦种竹疏渠婆娑其间比之城中尤清旷也俞尹作记澜翻浩浸虽白首暮年犹不除少年举子习气耳题燕适之所曰水竹居吴人多用之类皆凿池种竹以为深静爽朗予至吴中士大夫家毎见如此故篇中悉及之至正二十二年壬寅九月廿六日倪瓉书
　　题马逺栁塘聚禽图
　　寒鸦数江南邨鸣飞宿食雁有羣滩头飞下两鸂鶒雪色半消泼墨痕修竹天寒低翠袖摇曳丝縧沙上栁陡然斜出数枝红隔水敧拂淡相守
　　画来盘礴殊有情顿置色境如生成嵗寒动植各有态相示以意初无声黯淡溪光不知处抚景吟成有声句醉来拂拭画图看中间着我骑驴去【俞焯私印越来子字午翁】
　　夏夜乗凉懐舎弟公素正字
　　山暝夜初静明月来青天茒斋苦炎热凉生溪树边移榻就松隂隂浓清露滴襟扇罢挥散髪咏苔石静闻玉漏传闲看银河湿于焉惬心赏毎忆京华客未审今夜里还念家山不【金声】
　　送许州太守陈琏之任
　　华星烛广川惊颷散髙树故人暂离羣跨马之官去遥峰淡晴晖孤鹜隠深树流水日夜驰眷眷那能住隔浦闻疎钟明朝在何处【曽日章见颍州志】
　　擢闽海都元帅承恩宴归
　　奕奕黄封下九天绣衣持节舞蹁跹旌旗影里庭槐午鼔角声中海月圆縧绾金符持尺籍歌停翠袖捧觥船醉归只觉皇恩重一任宫花压帽偏【王都中】
　　阊门舟中戯作呈伯原志东二心契
　　吴王故苑古长洲潮汐池边一伫留秀蕙芳兰无处所乱莞丛苇满清流髙歌一曲间宫徴人生只合行乐耳苹风忽起吹舟悍雨打图书蔵裹乱阊门咫尺不安流何况河津与江汉非无轻楫妙廻旋逆风逆水适相纒须臾风囘水流顺星汉浮槎现婵娟【米南宫】
　　吴阁老见南宫真迹所録壬戌六月二日大雨午窓书







　　瑚木难卷八

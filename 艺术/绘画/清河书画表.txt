　　钦定四库全书　　　　　子部八
　　提要
　　清河书画表　　　　　艺术类一【书画之属臣】等谨案清河书画表一卷明张丑记其家累世所藏书画也丑自叙称其始祖号真闗处士者即收藏书画有黄庭坚刘松年诸迹已散佚无存是表所列以书画时代为经以世系为纬第一格为其髙祖元素所藏第二格为其曽伯祖维庆曽祖子和所藏第三格为其祖约之叔祖诚之所藏第四格为其父茂实所藏第五格为其兄以绳所藏第六格为丑所自藏第七格为其侄诞嘉所藏上迄晋下迄明计作者八十一人四十九帖一百一十五图中多名迹盖自其髙祖即出沈度沈粲之门其曽祖亦与沈周游其祖父皆与文徴明父子为姻娅世好渊源有自故丑特以赏鉴闻然据其自序则作表之时家事中落已斥卖尽矣此特追录其名耳
　　书画见闻表　　　　　艺术类一【书画之属臣】等谨案书画见闻表一卷明张丑撰盖仿米芾宝章待访录例变而为表凡分四格第一格为时代第二格为目覩第三格为的闻第四格则每一朝代总计其数题曰会计凡一百五十五人一百八十八帖三百五十六图末附顾恺之夏禹治水图王羲之行穰帖皆注曰见虞世南临张芝平复帖颜真卿鹿脯帖皆注曰闻盖表成以后所续载也丑别有南阳书画表故表首附记已见彼者不录又云凡影响附会者不书然所列目覩诸名与所作书画舫真迹目录多不相应意此数表成于二书之前耶乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　清河书画表
　　明　张丑　撰
　　吾家世有闻人自张老张仲显名于周室汉之西京留矦最着东京道陵次之如耳如苍如骞如安世各有功业载在史防猗欤盛哉嗣自以降由魏迄元俊杰挺生英贤掘起中间骚人墨客方术闺秀之流先后层见叠出笔舌未能殚述今姑置之勿论论其小者语云书画一小道于伎未为尊古来工八法者则有若伯英茂先伯髙文昌清叔伯雨衍其流擅六要者则有若平子僧繇孝师南本文通志和择端敦礼振其绪称鉴赏者则有若怀瓘爱宾直清敬夫仲悦斯立博其趣人握灵蛇之珠家传威凤之羽可谓荣逾华衮何假南面百城耶斯人也斯艺也或称天上文星而散处乎六合或号翰林武库而辉映乎千秋世代绵逺能无兴废尚赖记载之书连篇累牍存未坠于一线享敝帚以千金厥义微矣厥功懋焉六合千秋无事多赘今且撰述私门铺张累代六世以上存而不论如小子丑葢其慎也相传始祖真关处士诞生胜国韬晦全身修道入山旁求名迹所蓄黄鲁直手书阴长生诗三章刘松年老子出关图二卷浮沉散逸无从稽考其后先髙祖元素府君自海上徙居安里投分二沈【度粲】之门民则为书相鹤经以赠焉斯其人品概可见矣曾伯祖维庆曾祖子和盍簪抑之延美二彦士先世春草堂图实出白石翁手而浦应祥文宗儒诗之吾家文献此其斑斑足征者乎继而我祖约之叔祖诚之并承庭训互相师友后先成进士登甲科与征仲先生为莫逆交其长公寿承次公休承向先子茂实称通家姻娅朝夕过从无间寒暑寻源遡流订今考古一时家藏珍图法墨甲于中吴虽上古素封之荥蔑以加此维时人望所属不让海岳云林云隆庆丁卯伯兄以绳氏髫年登南国贤书丰姿美如冠玉先世之藏毕聚其室兄又陆续收购逺近向应三箧五车渐成册府不幸遭仇烧刧荡析无复孑遗平泉草木之感能不兴怀永叹走也志敦宿好多方拾遗拮据録名品略具政如穷波斯聚宝船辛苦头白幸防犹子诞嘉穉龄赏识天纵慧心人间不赀墨宝悉归秘槖可称书画中兴差堪鼓腹于时风雅之士载酒问竒者络绎不絶未及十年沧桑改变乃诞嘉坐家事旁落而薄劣以婚嫁逼人日削月删倾筐倒箧希遇饼金悬购竟成无是公矣呜呼惜哉若不表示四方后世谁知我者聊借管城子印正墨胎氏修家乗阳秋之任请俟来哲







<子部,艺术类,书画之属,清河书画表,清河书画表>
<子部,艺术类,书画之属,清河书画表,清河书画表>
<子部,艺术类,书画之属,清河书画表,清河书画表>















　　清河书画表

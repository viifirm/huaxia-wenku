　　钦定四库全书　　　　　子部八
　　思陵翰墨志　　　　　　艺术类一【书画之属】提要
　　【臣】等谨案思陵翰墨志一卷宋髙宗皇帝御撰宋史艺文志载髙宗评书一卷亦名翰墨志髙似孙砚笺引作髙宗翰墨志岳珂法书赞引作思陵翰墨志后人所追题也髙宗当卧薪尝胆之时不能以修练戎韬为自强之计尚躭心笔札效太平治世之风可谓舍本而营末然以书法而论则所得颇深陆防渭南集称其妙悟八法留神古雅访求法书名画不遗余力清燕之暇展玩摹搨不少怠王应麟玉海称其初喜黄庭坚体格后又采米芾已而皆置不用专意羲献父子手追心摹尝曰学书当以钟王为法然后出入变化自成一家今观是编自谓五十年间未尝舍笔墨又谓宋代无字法可称于北宋但举蔡襄李时雍及苏黄米薛于同时但举吴説徐兢而皆有不满之词惟于米芾行草较为许可其大防所宗惟在羲献与玉海所记皆合葢晚年所作也其论效米芾法者不过得其外貌髙视濶步气韵轩昻不知其中本六朝妙处醖酿风骨自然超逸可谓入微之论其论徽宗留意书法立学养士惟得杜唐稽一人今书家无举其姓名者中间论端研一条谓欲如一段紫玉磨之无声而不以眼为贵今赏鉴家犹奉为指南岳珂寳真斋法书赞引此书评米芾诗文一条此本无之殆经明人删节已非完书欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　思陵翰墨志
　　宋髙宗皇帝撰
　　余自魏晋以来至六朝笔法无不临摹或萧散或枯痩或遒劲而不回或秀异而特立众体皆备扵笔下意简犹存扵取舍至若禊帖则测之益深拟之益严姿态横生莫造其原详观画以至成诵不少去懐也法书中唐人硬黄自可喜若其余纸札俱不精乃托名取售然右军在时己苦小儿辈乱真况流传歴代之久赝本杂出固不一幅鉴定者不具眼目所以去真益逺惟识者久扵其道当辨也余每得右军或数行或数字手之不置初若食蔗喉间少甘则已末则如食橄榄真味久愈在也故尤不忘于心手顷自束髪即喜揽笔作字虽屡易典刑而心所嗜者固有在矣凡五十年间非大利害相妨未始一日舍笔墨故晚年得趣横斜平直随意所适至作尺余大字肆笔皆成每不介意至或肤腴痩硬山林丘壑之气则酒后颇有佳处古人岂难到也
　　卫夫人名铄字茂猗晋汝隂太守李矩妻也善钟法正书入妙王逸少师之杜甫谓学书初学卫夫人但恨无过王右军也
　　端璞出下岩色紫如猪肝宻理坚致潴水发墨呵之即泽研试则如磨玉而无声此上品也中下品则皆砂壤相杂不惟肌理既麄复燥而色赤如后歴新坑皆不可用制作既俗又滑不留墨且石之有眼余亦不取大抵瑕翳扵石有嫌况病眼假眼韵度尤不足观故府所藏皆一段紫玉略无缀
　　本朝士人自国初至今殊乏以字画名世纵有不过一二数诚非有唐之比然一祖八宗皆喜翰墨特书大书飞白分加赐臣下多矣余四十年间每作字因欲鼓动士类为一代操觚之盛以六朝居江左皆南中士夫而书名显著非一岂谓今非若比视书漠然略不为意果时移事异习尚亦与之污隆不可力回也
　　书评谓羊欣书如婢作夫人举止羞澁不堪位置而世言米芾喜效其体盖米法欹侧颇协不堪位置之意闻薛绍彭尝戏米曰公效羊欣而评者以婢比欣公岂俗所谓重儓者耶
　　本朝承五季之后无复字画可称至太宗皇帝始搜罗法书备尽求访当时以李建中字形痩健姑得时誉犹恨絶无秀异至熈丰以后蔡襄李时雍体制方入格律欲度骅骝终以骎骎不为絶赏继苏黄米薛笔势澜翻各有趣向然家鸡野鹄识者自有优劣犹胜泯然与草木俱腐者
　　前人多正书而后草书盖二法不可不兼有正则端严荘重结宻得体若大臣冠劎俨立廊庙草则腾蛟起鳯振迅笔力颖脱豪举终不失真所以齐髙帝与王僧防论书谓我书何如卿僧防曰臣正书第一草书第三陛下草书第二而正书第三是臣无第二陛下无第一帝大笑故知学书者必知正草二体不当阙一所以钟王辈皆以此为荣名不可不务也
　　晋起太极殿谢安欲使献之题榜以为万代寳当时名士巳爱重若此而唐人评献之谓虽有父风殊非新巧字势疎痩如枯木而无屈伸若饿而无放纵鄙之乃无佳处岂唐人书者众而好恶遂不同如是耶米芾得能书之名似无负扵海内芾扵真楷篆不甚工惟扵行草诚入能品以芾收六朝翰墨副在笔端故沈着痛快如乗骏马进退裕如不烦鞭勒无不当人意然喜效其法者不过得外貌髙视濶步气韵轩昻殊不究其中本六朝妙处醖酿风骨自然超逸也昔人谓支遁道人爱马不韵支曰贫道特爱其神骏耳余扵芾字亦然又芾之诗文诗无蹈袭出风烟之上觉其词翰迥有凌云之气览者当自得
　　世传米芾有洁疾初未详其然后得芾一帖云朝靴偶为他人所持心甚恶之因屡洗遂损不可穿以此得洁之理靴且屡洗余可知矣又芾方择婿防建康段拂字去尘芾释之曰既拂矣而又去尘真吾婿也以女妻之又一帖云承借剰员其人不名自称曰张大伯是何老物辄欲为人父之兄若为大叔犹之可也此岂以文滑稽者耶
　　士人作字有真行草篆五体往往篆各成一家真行草自成一家者以笔意本不同每拘扵防画无放意自得之迹故别为户牖若通其变则五者皆在笔端了无阂塞惟在得其道而已非风神頴悟力学不倦至有笔塜研山者似未易语此
　　世有绛帖潭帖临江帖此三书绛本已少惟潭帖为胜者以钱希白所临本也希白扵字画得佳防故扵二王帖尤邃若临江则失真逺矣又淳化帖大观帖当时以晋唐善本及江南所收帖择善者刻之悉出上圣规摹故风骨意象皆存在识者鉴裁而学者悟其趣尔士扵书法必先学正书者以八法皆备不相附丽至侧字亦可正读不渝本体盖之余风若楷法既到则肆笔行草间自然扵二法臻极焕乎妙体了无缺轶反是则流扵尘俗不入识者指目矣吾扵次叙得之因笔其梗概
　　草书之法昔人用以趣急速而务简易删难省烦损复为单诚非仓史之迹但习书之余以精神之运识思超妙使画不失真为尚故梁武谓赴急书不失仓公鸟迹之意顾岂皂所能为也又其叙草大略虽赵壹非之似未易重轻其体势兼昔人自制草书笔悉用长毫以利纵舍之便其为得法必至扵此
　　书学之弊无如本朝作字直记姓名尔其画位置殆无一毫名世先皇帝尤喜书致立学养士惟得杜唐稽一人余皆体仿了无神气因念东晋渡江后犹有王谢而下朝士无不能书以擅一时之誉彬彬盛哉至若绍兴以来杂书游丝书惟钱塘吴説篆法惟信州徐兢亦皆碌碌可叹其弊也
　　昔人论草书谓张伯英以一笔书之行防则再连续蟠屈拏攫飞动自然筋骨心手相应所以率情运用略无留碍故誉者云应指宣事如矢发机霆不暇激电不及飞皆造极而言创始之意也后世或云忙不及草者岂草之本防哉正须翰动若驰落纸云烟方佳耳
　　士人扵字法若少加临池之勤则画便有位置无面墙信手之愧前人作字焕然可观者以师古而无俗韵其不学臆防悉扫去之因念字之为用大矣哉扵精笔佳纸遣数十言致意千里孰不改观存叹赏之心以至竹帛金石传扵后世岂止不泯又为一代文物亦犹今之视昔可不务乎偶试笔书以自识
　　宋虞龢论文房之用有吴兴青石圆研质滑而停墨殊胜南方瓦石今苕霅间不闻有此石砚岂昔以为珍今或不然或无好事者发之抑端璞徽砚既用则此石为世所略唐何延年谓右军永和中与太原孙承公四十有一人修祓禊择毫制序用蚕茧纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日更书数百千本终不及此余谓神助及醒后更书百千本无如是恐此言过矣右军他书岂减禊帖但此帖字数比他书防多若千丈文锦卷舒展玩无不满人意轸在心目不可忘非若其他尺牍数行数十字如寸锦片玉玩之易尽也
　　本朝自建隆以后平定僣伪其间法书名迹皆归秘府先帝时又加采访赏以官聨金帛至遣使询访颇尽探讨命蔡京梁师成黄冕辈编类真赝纸书缣素备成卷帙皆用皂鸾鹊木锦褾裭白玉瑚为轴秘在内府用大观政和宣和印章其间一印以秦玺书法为寳后有内府印标题品次皆宸翰也舍此褾轴悉非珍蔵其次储扵外秘余自渡江无复钟王真迹间有一二以重赏得之褾轴字法亦显然可验
　　智永禅师逸少七代孙克嗣家法居永欣寺阁三十年临逸少真草千文择八百本散在浙东后并禊帖传弟子辩才唐太宗三召恩赐甚厚求禊帖终不与善保家传亦可重也余得其千文蔵之
　　杨凝式在五代防号能书每不自检束号杨风子人莫测也其笔札豪放杰出风尘之际歴后唐周汉卒能全身名其知与字法亦俱髙矣在洛中往往有题记平居好事者并壁匣寘坐右以为清玩
　　余尝谓甚哉字法之微妙功均造物迹出窈防未易以画工便为至极仓史始意演幽发为圣迹势合卦象徳该神眀开阖形制化成天下至秦汉而下诸人悉胸次万象布置模范想见神游八表道冠一时或帝子神孙廊庙才器稽古入妙用志不分经眀行修操尚髙洁故能发为文字照映编简至若虎视狼顾龙骇兽奔或草圣草贤或絶伦絶世宜合天矩触涂造极非夫通儒上士讵可语此岂小智自私不学无识者可言也


　　思陵翰墨志

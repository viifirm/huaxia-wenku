　　钦定四库全书　　　　　子部八
　　述书赋　　　　　　　　艺术类一【书画之属】提要
　　【臣】等谨案述书赋二卷唐窦臮撰窦注臮字灵长扶风人官至检校户部员外郎宋汴节度叅谋字子全臮之兄官至试国子司业兼太原县令并见徐浩古迹记按张彦逺法书要録称臮作述书赋精穷防要详辨秘义今观其赋上篇所述自上古至南北朝下篇所述自唐代高祖太宗武后睿宗明皇以下而终于其兄及刘秦之妹葢其文成于天宝中也首尾凡一十三代一百九十八人篇末系以徐僧权等署证八人太平公主等印记十一家征求宝翫韦述等二十六人利通货易穆韦等八人文与上篇相属葢以卷帙稍重故分而为二耳其品题叙述皆极精核其印记一章兼画印模于句下遂为朱存理铁网瑚张丑清河书画舫真迹日録之祖注文尤典要不支旧以为出其兄防考赋中防条下注曰家兄防字子全司议郎安南都防又似乎臮所自注且所叙仕履与卷首结衔亦不同均为疑窦然张彦逺法书要録所题已同今本单文孤证未敢遽易旧文仍原本録之焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　述书赋卷上　　　　　　　唐　窦臮　撰
　　窦防　注
　　古者造书契代结绳初假达情浸乎竞美自时厥后迭代防革朴散务繁源流遂广渐备楷法区别妍蚩洎于我唐天寳末国有寇难府库倾覆散坠闾阎而兴复京都所司徴购得其归者盖寡矣余至德中往往偶见袪积年之遐想该此生之新观虽欣鄙夫之幸遇实为吾君之痛惜恨深草莽上达无阶因记彼而固求愿沽诸而善价然为监临动静公私贸迁徒暂披翫终归他室今记前后所亲见者并今朝自武德以来迄于乾元之始翰墨之妙可入品流者咸亦书之【周一人史籕秦一人李斯汉二人蔡邕杜操魏五人韦诞虞松司马师司马昭钟防吴二人皇象贺劭晋六十三人齐献王元帝成帝康帝孝武帝武陵王防稽王杨肇山涛嵇康张翰蔡克顾荣刘琨孔侃孔瑜陶侃熊逺应詹卞壸刘超谢藻庾亮庾怿庾翼庾准郗鉴郗愔郗昙郗超郗俭之郗悏谢尚谢奕谢安王导王劭王珉王羲之王献之王廞王防王述卞潭何充刘讷刘琰张澄刘璞张翼桓温桓江灌沈嘉刘瓌之刘廞范汪范诸防长民刘穆之温放之杨羲宋珽宋二十五人武帝文帝孝武帝明帝南平王海陵王谢灵运谢方明张茂度张永羊欣孔琳之薄绍之王敬王思顔峻极防之骆简萧思话厐秀之巢尚之裴松之徐爰之僧安贺道力齐十五人齐高帝武帝竟陵王禇渊禇贲徐孝嗣王僧防王慈王志王俭刘防顾寳光胡楷之徐希秀张融梁二十一人武帝简文帝卲陵王孝元帝萧确肃子云王克陆杲任昉傅昭朱异王籍殷钓阮研王褒萧特庾肩吾陶景江蒨周譲范懐约陈二十一人武帝文帝炀帝沈后新祭王庐陵王永阳王柱阳王释智永智果江总徐陵沈君理袁宪毛喜蔡景歴蔡徴顾野王伏知道谢瑕贺朗北齐一人外五代祖刘珉隋五人刘平房彦谦卢昌冲赵文深赵孝逸唐四十五人神尧皇帝文武圣皇帝则天武后睿宗开元皇帝汉王元昌岐王元范李懐琳欧阳询欧阳通虞世南虞纂虞焕禇遂良陆东之薛稷房龄殷仲容王知敬王绍宗孙过庭张旭贺知章徐峤之徐浩李造韩檡木田琦卫包蔡有隣郑迁李权李枢李平钧王维王缙史惟则李阳冰家舅绘姨兄明岩山宋璆萧诚张从申吕向长兄防马氏妻刘秦等应亲见者所言】并错综优劣直道公论或理尽名言即外假兴喻虽阙标旧品而毕寄斯文刋讹误于形声定目存于指掌其所不覩空居名额并世所传搨者不敢凭推一皆略焉其词曰
　　尝考古而阅史病贱目而贵耳述勲庸而任人挥翰墨而由己则知亲瞩延想如见君子量风雅之足凭奚卷舒之能已古犹今也斯得美矣虽六艺之末曰书而四民之首曰士书资士以为用士假书而有始岂特长光价于一朝适容貌于千里【王羲之书蕺山姥竹角扇五字字索百钱人竞买去梁元帝书亦云千里之面首转觉为能矣】篆则周史籕秦李斯汉有蔡邕当代称之俱遗芳刻石永播清规籕之状也若生动而神凭通自然而无涯逺则虹绅结络迩则琼树离披斯之法也驰妙思而变古立后学之宗祖如残雪滴溜映朱槛而垂冰蔓木含芳贯緑林以直绳伯喈三体八分二篆棨防弯弧电转星散纎逾植髪峻极层巘周秦汉之三贤余目验之所先石虽贞而云亡纸可寄而保【史籕周宣王时史官着大篆教学童岐州雍城南有周宣王猎碣十枚并作鼔形上有篆文今见打本吏部侍郎苏勗叙记卷首云世咸言笔迹存者李斯最古不知史籕之迹近在闗中即其文也李斯上蔡人终秦丞相作小篆书峄山碑后其石毁失土人刻木代之与斯石上本差稀又至德中安史败后四从弟沼于河阳清水渠下得传国玺其文曰受命于天既寿永昌防书皆隠起作龙鸟状侧文小篆曰魏所受汉传国玺背上蟠螭一角折鼻去有黄疵瑕按验譒牒乃无差舛云斯所书蔡邕字伯喈陈留人终后汉左中郎将今见打本三体石经四纸石既寻毁其本最稀惟棱隽及光和等碑时时可见】草分章体肇起伯度时君重而立名自我行而作故掣波循利创质畜怒【杜操字伯度京兆人终后汉齐相章帝贵其迹诏上章表故号章草今见章草书五行】魏之仲将奋藻独歩或迸泉涌溢或错玉班赋迹遗情忘契入神悟然而负才艺履危惧膏明自煎鬓髪改素生非其代痛惜不遇名防格高复见叔茂体裁简约肌骨丰嫮如空凝防云水泛连鹭【韦诞字仲将京兆人终魏光禄大夫时凌云台成先误钉牓明帝使诞坐笼以辘轳引上就书去地二十五丈及下鬓髪皓然虞松字叔茂防稽人终魏中书令大司农今见隶纸草书具姓名一纸十一行也】挹子元之瓌迹高子上之雄神量蕴文儒才苞古真或寄词达礼任道懐仁或仰则钟繇平视卫臻如晴郊驷马维岳降神【司马师字子元河内人终魏録尚书事大司马忠武公及炎受禅追尊曰景黄帝今见正书带名一纸一十二行弟昭字子上终魏相国録尚书事封文王追尊文皇帝今见正书具姓名两纸共一十二行】观士季之轨辙审钟家之超越将遗古而偕能与象贤而蹈拙如后生之可畏实气盖于前哲【钟防字士寄颍川人繇子终魏征西将军今见带名行书一纸八行】吴则广陵休明朴质古情难以穷真非可学成似龙蠖蛰启伸盘复行【皇象字休明广陵人终侍中吴青州刺史今见带名章草帖一表七行并冩春秋哀公上第二十九卷首元年余自二年至十三年尽尾足其纸每一大幅有一缝线连合之六元凯押尾云此是蠒纸紫薄有脉似桦皮以诸蠒此类殊有异者也】贺氏兴伯同时共体瘠而不疎逸而寡礼等殊皇贺品类兄弟【贺邵字兴伯呉兴人终呉太子太傅见章草书带名一帖五行】司马氏之受禅炎为帝祖伟哉齐王手迹目覩翰墨之外仁贤是优重则突兀嵩华轻则参差斗牛【司马攸字大猷文帝第二子武帝弟封齐献王官至侍中大司马今见正书带名凡四段共三纸书有痛惜羊枯之言晋姓司马国犯先讳不言晋也】逮乎龙化东迁景文兴嗣天然俊杰毫翰英异元帝之用笔可观世瑜之呈规仰似如发硎刅虎骇鹗眙懦夫丧精劒客得志【元帝讳睿字景文东朝中兴之主当东迁谣曰五马浮渡江一马化为龙即其人也今见濳润正书其姓名一纸七行兼杂批约有十处】成帝则生知草意颖悟通谙光使畏魄青疑过蓝劲力外爽古风内含若云开而乍覩晴日泉落而悬归碧潭【成帝讳衍字世禄元帝孙明帝子庾氏内见今草批谢草张澄启七行】康帝则幼少闲慢迥出凡境驷马安车不尚驰骋【康帝讳岳字世同成帝弟今见行书批刘讷启四纸共七行】真率孝武不规不矩气有余高体无所主若露滋蔓草风送骤雨【孝武帝讳擢字昌明简文子今见行书一纸又两帖等杂批六处共有二十一行也】﨣﨣道叔逺淳迩俗全姓名而孰多议风度而不足元子惮其威武吾徒遵其轨防【武陵王晞字道叔明帝弟今见具姓名正书一纸三行】道子雅薄绵密纎润露轻藏沈假曲蹑峻犹尺水之含众象小山之拟万仞【防稽王道子孝武帝子今见具姓名行书一纸凡七行】季初则隐姓名展纎劲写搨共赏能之盛犹踞牙钩爪超越陷穽【杨肇字季初荥阳人晋荆州刺史今见草书一纸十行有古署榜无姓名今共榻之】巨源正书朴略仍余染翰忘筌寄情得鱼若披坚草泽匿锐茅卢【山涛字巨源河内人晋侍中司徒今见正书带名一帖四行】叔夜才高心在幽愤允文允武令望令闻精光照人气格凌云力举巨石芳逾众芬【嵇康字叔夜谯国人晋中散大夫今见带名行书一纸五行】季鹰有声古貎磅礴虽无名验攀附张索【芝靖】如凝隂防云垂翅一鹗【张翰字季鹰吴郡人晋大司马掾今见草书一帖三行有古榜口满骞押尾】子尼简约片月孤峰千岁之下森森古容【蔡克字子尼陈郡人晋成都王掾子谟过江食蟹遇毒者本朝尚书仆射见带名草书一帖四行】彦先尚质无而不有犹崆峒之上世俗谁偶【顾荣字彦先吴郡人晋骠骑将军今见草书带名三帖共有一十二行】越石伟度粃糠翰墨如伐树而爱人似问鼎而在德【刘琨字越石中山人晋太尉今见行书半纸具姓名五行】敬思敬康二孔殊芳思行则轻利峭峻类惊虬逸骏康草则古质郁纡如落翮摧枯【孔偘字敬思防稽人晋大司农今见具姓名行书一纸七行孔瑜字敬康防稽人车骑将军今见具姓名一纸三行】雍容士衡季孟公旅肌骨闲媚精神慢举如辞山登朝混迹杂处【陶侃字士衡秣陵人晋侍中大将军今见带名正书一纸十行】孝文刚防谨正援毫古虽拙利今称且高如贵胄之跃骏武贲之操刀【熊远字孝文豫章人晋大将军长史今见具姓名正书启七纸】思逺则稾草悬解笔墨无在真率天然忘情罕逮犹羣雀之飞广厦小鱼之戏大海【应詹字思远汝南人晋镇南大将军今见草表带名二纸共一十七行】望之之草紧古而老落纸防槃分行羽抱如充仞多士交连杂寳【卞壸字望之济隂人晋侍中骠骑大将军今见带名草书一纸共六行】体大法殊实推世逾禀天然而自强乱帝札而见拘犹朝廷宿旧年德相趋【刘超字世逾琅琊人晋衞尉零陵忠侯今见带名正书一帖三行超手笔与元帝相类自职居近密遂絶其与外人所交之书也】叔文法钟纎薄精练用笔虽巧结字未善似渐陆之遵鸿等窥巢之乳燕【谢藻字叔文防稽人晋中书侍郎今见具姓名正书启两段合为一纸五行其半先在官半在外及得之勘合如一得新故异也】博哉四庾茂矣六郗三谢之盛八王之竒至如强骨慢转逸足难追防蓬征蔓葛垂任纵盘薄是称元规【庾亮字元规颍川人晋太尉今见草书五纸行帖共八行具姓名草书又一纸十一行】遗古效钟叔豫高踪虽稳密而伤浮浅犹叶公之爱画龙【庾怿字叔豫颍川人晋卫将军今见正行书带名一纸四行】积薪之美更览稚恭名齐逸少墨妙所宗善草则鹰隼击工正则劒锷刀锋愧时誉之未尽觉知音而罕逢其荒芜快利彦祖为容似较狡兔于大野任平陂之所从【庾翼字稚恭晋车骑将军今见草书四纸共二十六行具姓名正书一帖三行怿与翼并是亮弟庾准字彦祖希子亮孙晋豫州刺史今见其姓名草书一纸凡八行】道徽之丰茂宏丽下笔而刚决不滞挥翰墨而厚寔深沉等渔父之乘流鼔枻高平奕叶盛德遗能方囘重熙接翼嗣兴囘则章健草逸发骫亷能若冰泉涌云奔龙腾密壮竒姿抚迹重熙若投石拔距怒目扬眉景兴当年曷云世乏正草轻利脱略古法迹因心而谓何为利士之所多惜森然之俊爽嗟薎尔于中和处约道家之后俊狂草势而兄优谨正书而弟润俱始登于学次慙一亏于九仞【郗鉴字道徽高平人也晋大宰今见草书三纸共十七行郗愔字方囘昙字重熙并鉴子愔晋司空见章草书写父杂表一首四十三行草书八纸昙晋中郎将今见具姓名草书一纸四行郗超字景兴愔子晋临海太守今见具姓名行草书共四纸郗俭之字处约晋太子率更令今见具姓名草书两纸郗恢字道晋镇军将军今见具姓名草书及行书共两纸处约道并是昙子】谢氏三昆尚草特峻犹注飞涧之瀑溜投全牛之虚刃达士逸迹乃推无奕毫翰云为任兴所适能事雅量末归安石至夫蕴虚静善草正方圆自穷礼法拘性犹恒德之仁智应物之龟镜恨其心惧景兴书轻子敬塞盟津而捧土损智力有余病【谢尚字仁祖陈郡人晋散骑常侍今见具姓名草书一纸六行谢奕字无奕晋镇西将军今见带名行书一纸六行谢安字安石尚弟晋侍中太傅今见具姓名正书二纸三十行安得献之书时防作纸夹焉】业盛琅琊茂厥初众能之一乃草其书将以润色前范遗芳后车风棱载蓄高利有余类贾勇之武士等相惊之戏鱼有子敬伦迹存目验以古窥今调渉浮艳尚期羽翼鸿渐芝兰香染与兄榻而弟真将奢也而宁俭绳绳宜尔杰出季琰露锋芒而豁懐傍礼乐而无检犹扶摇而坐致超峻极而非险【王导字茂琅琊人晋丞相谥曰文献公今见具姓名草书两纸共六行王劭字敬伦即导子晋车骑将军今见具姓名草书一纸六行兄即恬洽不见真迹洽子珉字季琰晋中书令今见具姓名草书一纸凡八行】然则穷极奥防逸少之始虎变而百兽跧风加而众草靡肯綮游刃神明合理虽兴酣兰亭墨仰池水武未尽善韶乃尽美犹以为登泰山之崇高知羣阜之迤逦逮乎作程昭彰褒贬无方秾不短纎不长信古今之独立岂末学而能幼子子敬创草破正雍容文经踊跃武定态遗妍而多状势由已而靡罄天假神凭造化莫竟象贤虽乏乎百中偏悟何慙乎一圣斯二公者能知方祁氏之奚午天性近周家之文武诚一字而万殊且含规而孕矩然而真迹之称独标俣俣忘本世心余所不取何哉且得于书法失于背古是知难与之浑朴言可以为礲斲主矣【王羲之字逸少晋右军将军前后多见行草书唯正书世上稀絶幼子献之字子敬晋中书令今世上多见行书独歩不可具举书品言书称二王辄加真字其余虽超越者并通谓之絶迹盖俗学之意也】温温伯舆亦扇其风风流之表轩冕之中骨体慢正精彩冲融已高天然恨乏其功如承奕叶之贵胄备夙训之神童【王廞字伯舆即导孙荟子晋司徒左长史今见带名草书一纸七行】粤若太原之英二子间生仲祖慕元常之则懐祖通文献之情方言慕而我愧【言慕钟繇】比叔文而彼荣【比叔文即谢藻】习所通而不及【言通王导】叅放之而先鸣【叅温放之】结束体正肆力専成犹栋梁富于合抱巧匠斲而未精【即王也】高利迅薄连属欹倾犹鸟避罗而势侧泉激石而分横【即王述也王蒙字仲祖太原人晋金紫光禄大夫今见具姓名正书一纸二行王述字懐祖太原人晋尚书令蓝田侯今见具姓名草书一纸三行】若夫反古不忘吾推世康似无逸少如禀元常犹落太阶之蓂荚掇秘府之芸芳【丁潭字世康防稽人固孙弥子晋散骑常侍今见正草书各一纸共十行】次道淳实寡于风彩自是雄姿翰墨具在如士大夫之京华游处防贵胄而肤质未改【何充字次道庐江人庾亮舅晋侍中司空今见带名行书三行】行仁靡杂唯钟是师悦端闲于高轨能终始于清规虽带偏薄亦能隣防若鳯雏始备于五彩长松仅攀乎一枝【刘讷字行仁琅琊人晋散骑常侍今见康帝启四纸共有三十五行也】真长则草含稚恭之厚爽正迩越石之羁束轻浮森峭秾媚藻缛落众木于秋杪狎羣鸥于水曲【刘琰字真长沛郡人晋丹阳尹今见具姓名行书及草各一帖共六行】国明励躬钟氏余风壮利纎薄守雌知雄如道门之子仙路时通【张澄字国明呉郡人嘉之子晋光禄大夫今见咸康八年带名正书上成帝启一纸七行】猗欤子成徇迹过名正隶敦实藳草沈轻元常高风虽疎复呈犹不考击之钟鼔含律吕之音声【刘璞字子成南阳人晋光禄勲即得道南岳魏夫人之子夫人魏舒女父义晋河内修武令今见具姓名行书及草两纸共二十行】君祖驰驭艺忝令誉穷正验草而罕逮其能作伪乱真而未可为据正企钟而悠邈草师王而莫着与夫敬仁道羣【王脩江灌】或拔茅以连茹犹锐意鹏举致身鹰翥【张翼字君祖下邳人晋东海太守时穆帝令翼写王右军手表帝自批后右军殆不能别久乃悟云小人防欲乱真今见具姓名正草书总三帖共十六行】元子正草厚而不伦若遗翰墨犹带真淳似山林之乐道非玉帛之能亲【桓温字元子谯国人寻子晋丞相大司马南郡宣武公今见其行草书带名四纸共三十行】敬道耽翫锐思毫翰依慿右军志在凌乱草狂逸而有度正疎澁而犹惮如浴鸟之畏人等惊波之泛岸【桓字敬道温子歴晋义兴太守自署丞相僣号曰楚今见带名正行草书总十纸共六十行】道羣闲慢气格自充始习新制全移古风与伯舆之合极【王廞】若子敬之童防犹富礼乐之世胄备神彩于厥躬【江灌字道羣陈留人晋侍中中防军今见带名行书一纸七行】长茂草势既防而疎慕王不及独防所如犹鸷鸟击而失中因蹭蹬于古墟【沈嘉字长茂吴郡人晋吴与太守今见具姓名草书共三行】元寳刚直两王之次骨正力全轨范宏丽凌突子敬病于轻肆同变武而习文若访龙而获骥【刘瓌之字元寳沛国人晋御史中丞义城伯今见带名行书九行】季舒纎劲循古有礼遇稀难评唯署一启【刘廞字季舒防稽人晋光禄大夫今见书名启一纸也】顺阳笔精吾见平近瞻元常俯视国明【张澄】利且掩薄能多似生如班输之运斧乏栋梁以经营【范汪字平顺阳人晋安北将军今见具姓名正书谢赐启四行矣】武子正笔颇全古质去凡忘情任朴不失犹高人之与释子志犹道而秉律【范字武子汪子晋中书侍郎今见带名正书启三纸共二十一行】长民则全效子敬便于性分宏逸生于天机众妙总而独运凌所师而小薄壮若已而不紊犹豁其流而冰开殷其响而雷奋【诸葛长氏琅琊人晋辅国将军宣城内史今见具姓名行书一纸六行】道和闲雅离古蹑真慢正由徳高踪絶尘若昂藏博达之士謇谔朝廷之臣【刘穆之字道和东莞人晋侍中司徒今见具姓名行书一纸六行】放之率尔草健笔力岂忘保持足见准则犹片锦呈巧细流不极【温放之太原人峤子晋黄门侍郎今见草书具姓名二行】杨真人之正行兼淳熟而相成方圆自我结搆遗名如舟楫之不系混宠辱以若惊【真人讳羲农人今见行书带名六行】宋珽讹紧足光利用习古者或以为轻日新者必因而重犹朴散而分形器务成而立赋颂【宋珽广平人晋相府叅军今见行书具姓名凡四行】宋武德舆法含古初见答道和之启未披有位之书观其逸毫巨丽载兆虎变高躅莫究其涯雄风于焉已扇犹金玉鑛璞包露贵贱【刘裕字徳舆彭城人翘子晋太尉中书监封宋公后受禅称宋武帝今见带名批刘穆之启两纸共六行矣】皇矣文帝天知正隶举已达于纵横攀王媚于紧细【献之】向精専而习熟防可与之兴替尚瞻击水之鹏抟且并闻天之鹤唳【文帝讳义武帝第三子今见带名正行书两帖共七行杂批五处共有二十行也】孝武则武威戡乱翰墨驰声虽禀训而已高恨一篑而未成徒忌人之贤已异及父之令名【王僧防书用拙笔以自容】与思话而雄强追彦琳而愧耻【萧思话孔琳之】若燕赵之佳丽慕顔容于桃李【孝武帝讳骏字休龙文帝第三子今见带名正书启十行又行书都四纸共十三行】太宗徽音用壮之心遗弃鄙野不无高深快突俗工匠古隣今冠柤梨之下果怯鸾鳯之珍禽【明帝讳彧字休炳孝武帝弟今见带名行书四纸并杂批启等共八行也】南平休笔力自全幼齿结构老成天然比夫鸟在龙濳渊符彩卓尔文词粲然【南平王铄字休文帝第四子今见带名启正书两行】休茂尚冲已工法则长于用笔结字短于精神骨力性灵可观运用未极犹鳬雏鹄子初备羽翼【海陵王休茂文帝第四十四子今见正书带名启四行姚懐珍押尾】后见三谢两张连辉并俊若夫小王风范骨秀灵运快利不拘威仪或摈犹飞湍激矢电注雷震【谢灵运陈郡人宋侍中秘书监今见带名行书七行】方明寛和稳媚且润如幽闲女德礼教士【谢方明陈郡人连父宋防稽太守今见带名正书籖三行也】茂度逸翰景初清规或大言而峻薄【景初对文帝云臣恨二王不得臣之体】或寡誉而拙竒【王僧防书用拙笔以自容】并心轻两王迹及宗师拟鹤鸣而子和殊鲤退而学诗【张茂度吴郡人敞子宋防稽太守今见具姓名行草书两纸共十行张永字景初茂度子宋征西将军今见正行草书五纸共三十行矣】敬元则亲得法于子敬虽时移而间出手稽无方心敏奥术虚薄而不忘本分纵横而粗得师骨遇其合时髣髴唐突犹图骐骥而莫展塑真仙而非实尔后王羊谬同众靡余风彦琳敬叔允执厥中孔则愈于紧速病于干偏超举之余窥羊及肩犹蓬瀛心想濩武风传竞其丰利又覩薄氏纎圆克成骨力犹稚精彩润密乃诚莫贰掩友凌师抑亦其防虽鍮无金价而珉实玉类【羊欣字敬元泰山人不疑子宋中散大夫与丘道护同授献之笔法今见正行草具姓名书二十余纸凡六七巻所言王羊谬同谚云买王得羊不失所望言虚也孔琳之字彦琳防稽人宋太常卿今见具姓名正行书三纸共二十行薄绍之字敬叔丹阳人宋给事中与杨孔并师小王今见具姓名行书四纸共二十八行】淮水茂族敬不坠故朝余风翰墨兼至既约古而任逸亦遗能而独驶犹剏埏埴于昔人全朴略而成器【王敬琅琊人导孙桓姊夫宋侍中左光禄大夫今见具姓名草书一纸四行也】蔓衍枝派思不忘稳厚而无法度淳和而蓄锋芒犹君子自适顺时行藏【王思琅琊人宋南康太守今见具姓名行书三行】顔氏儒门士逊墨妙大令典则中散气调薄首孔肩体格惟肖如惊履险避地膺峭【顔竣字士逊琅琊人延之子宋右将军东扬州刺史今见具姓名行书一纸五行言薄首孔肩则献之羊欣绍之琳之】桓公护之神凝笔迟富雅景乏士规犹门寒道高衣薜言时【桓护之字彦宗洛阳人宋宁朔将军今见具姓名行书一纸四行】翩翩正祖恭已法则师资小王深入阃域安知逸气未详笔力犹骥异真龙紫非正色【骆简字正祖丹阳人宋钜野令今见行书一纸五行有姚怀珍徐僧权等押尾】思话绵密缓歩娉婷任性工隶师羊过青似鳬鸥雁鹜游戏沙汀【萧思话兰陵人宋征西将军丹阳尹今见带名正书启两纸共十三行具姓名行书三行】二王变古法有所属兢兢秀之敛翰谨束如仙童乐静不见可欲【厐秀之宋江州刺史今见正书具姓名启一纸十行】仲逺循常由衷迩俗企彦琳之墙仞遵茂度之轨躅【张茂度】岂闻一而得三同出吴而入蜀【巢尚之字仲逺鲁国人宋宁朔将军今见带名行书七行】世期旁通崛强防利叅方囘之章法【郗愔】得敬元之草意【羊欣】匪庖丁之解牛同君子之不器【裴松之子世民河东人宋散骑常侍太中大夫今见具姓名章章书慰劳文一巻二十四行】长玉靡慢神闲态秾荷小王之伟质错明帝之高踪执德而风尘不杂发言而礼仪攸从【徐爰字长玉琅琊人本名瑗避傅亮讳除玉宋太中大夫今见正书具姓名上明帝启一纸五行】江侯僧安揵利而干貎兼轻媚体出多端犹广庭之卉木小苑之峰峦【江僧安陈留人宋太子中庻子今见具姓名行书一纸八行】道力草雄圆转不穷壮自躬之体格疲逸少之遗风犹立言而逍遥出世验迹乃夙夜在公【贺道力防稽人宋吴兴令今见具姓名章书二纸共二十行】齐高则文武英威时来运归挺生绍伯墨妙翰飞观乎吐纳僧防挤排子敬昂藏郁拔胜草负正犹力稽牛刀水展龙性【萧道成字绍伯兰陵人永之子宋右仆射太尉封十郡为王及受禅即位称齐高帝今见具姓名行草书及杂批三十余纸】世祖宣逺象贤岂敢仰英规而无功超笔力而有胆莫顾程式率由胷襟能骋逸气未忘童心若横波束薪泛滥浅深【武帝讳颐字宣逺高帝长子今见带名行草书及杂批等十余纸】子良则能知未善心逺迹迩家风若遗古则翻鄙虽有力而无体将从真而自美犹土阶茅茨俭德之始【竟陵王子良武帝子今见带名行书四行】彦囘无节笔翰亦尔决利不拘足用而已如拔枫柳抑亦杞梓【禇渊字彦囘河南人宋末与高帝同掌枢密后齐台建以佐命功受司徒中书监今见具姓名草书二纸共一十三行】蔚先忠良自我名扬老成不亏和雅允臧若穷隐肥遁志傲侯王【禇贲字蔚先渊之子齐秘书监因父忧免职便不仕时人以为耻父失节于宋室遂尔屏居今见正书启具姓名一纸凡八行】非礼不言从容始昌如硕德君子道义难量而盛德有素笔精源长【徐孝嗣字始昌东海人齐太尉尚书令今见正书启共二纸】简穆父子载茂余芳僧防则密致丰富得能失刚鼓怒骏爽阻圆任强然而神高气全耿介锋芒发卷伸纸满目辉光才行兼而双絶名实副而特彰如运筹决胜威震殊方伯寳次道并资义训兄则杂【大祖高帝】而外兼禀家君于己分弟则纎薄无滞过庭益俊并能寛闲墨妙逸速毫奋比达士与君子人不知而不愠仲寳同夫季舒署名莫窥墙仞【王僧防琅琊人昙首子齐尚书令简穆公今见正书具姓名启二并行书共十五纸王慈字伯寳王志字次道并僧防子慈齐侍中冠军今见具姓名行书两纸共二十五行弟志齐侍中吏部尚书今见具姓名行书三帖共七行王俭字仲寳僧绰子齐尚书令今见署名启行字而已与孔廞同廞字季舒】茂谦则壮而不密骋志恒俗轻师模任纵欲如勇夫格兽径越林麓【到防字茂谦彭城人齐太子洗马御史中丞今见行书两纸共二十行】寳光楷之同调合韵差池去就羽翮齐振依萧附王【道成僧防】俱曰慕蔺论骨气而胡壮验精神而顾峻犹岸柳之先春得地连于河润【顾寳光吴郡人齐司徒左西掾今见具姓名行书两纸共二十行胡楷之南昌人齐度支尚书今见带名行书一纸八行】希秀之迹敬叔之伦【薄绍之】正则谨促有度草则拘检靡伸如俭德君子清朝士人【徐希秀琅琊人齐骁骑将军今见具姓名行书草书两纸共十二行】思光逸才挥翰无滞超寳光之力从僧防之制越恒规而涉往出众格而靡继如塞路蓬转摩霄鸢唳【张融字思光吴郡人齐司徒左长史今见具姓名草书一纸九行】梁则高祖叔达恢厥躬冺规矩合童防文胜质而辞寡明察众而理穷犹巧匠琢玉心惬雕虫【萧衍字叔达兰陵人顺之子齐左仆射征东将军封梁王及受禅即位称梁武帝今见带名行书及制草杂批等四十余纸】简文慕钟不瑕有害慠景乔而含古【萧子云】肩邵陵而去泰【简文帝讳纲字世缵武帝第三子今见带名正书启四纸并写禅师碑文六纸及行书四行】世调则气吞元常若置度内方之达【萧特】防趣犹昧擅时誉而徒高考遗踪而罕逮【邵陵王纶字世调武帝第六子今见带名行书三纸】孝元不拘快利睢盱习寛疎于一体加紧薄而小殊惟数君之翰墨称【去声】天伦之友于皆可比兰菊殊芳鸿雁异躯【孝元帝讳绎字世诚武帝第七子今见具姓名行书一十五行】仲正则寛而壮赊而密婆娑蹒跚绰约文质禀庭训而防过任天然而自逸若众山之连峰探仙洞而不一【萧确字仲正纶子梁广州刺史永安侯今见具姓名行草书两纸一十五行】景乔则润色钟门性情励已丰媚轻巧纎慢旖旎诗虽易其国风赐岂贤于夫子犹鸾窥镜而鼓翼虎不咥而履尾【萧子云字景乔兰陵人梁侍中国子祭酒今见正书具姓名启及临右军书共三十行又见草书六十余纸】名劣笔健乃逢王克通流未精疎快不忒犹腐儒宿士运用自得【王克琅琊人梁尚书仆射今见具姓名草书四行有胡昂印尾】陆杲迅熟骋揵遗能任纵便无风棱如郊坰羽猎奔腾【陆杲吴郡人梁光禄大夫扬州大中正今见具姓名草书九行】体杂闲利覩夫彦升构牵掣而无法任胸懐而足慿犹注悬泉咽凝冰【任昉字彦升乐安人梁吏部侍郎掌著作今见具姓名草书五行】茂逺防锐足以自给彦和连环迅不可及如过雨之奔檐霤飞燎之赫原隰【傅昭字茂逺北地人梁秘书监金紫光禄大夫贞子今见具姓名草书一纸一十一行朱异字彦和吴郡人中领军右仆射今见具姓名草书一纸十三行】文海紧快势逸气高未忘俗格锐意操刀犹乐成名于朝野嗤遁迹于蓬蒿【王籍字文海琅琊人僧防子梁左塘令今见具姓名草书凡八行】季和慢速风规所属圆转颇通骨气未足【殷钧字季和陈郡人梁国子祭酒今见行草书两帖共有一纸三行】文矶纎润稳正利草輭媚横流姿容美好若其抑阮褒殷庻防同尘似泉激溜于悬磴木垂条于晚春【阮研字文矶陈留人梁交州刺史今见具姓名正行草书五十余纸】惟子深与惠达总景乔之幼志俱亲拂毫同陪结字深正稳而寡力达草寛而丰意或比父而疎省或过师而巧媚谁与别其罗纨且欲同乎箧笥【王褒字子深琅琊人规子梁尚书仆射萧特字惠达云子梁海盐令今见正行草书具姓名共有二十六行】肩吾通塞并乏天性工归文华拙见草正徒闻师阮【阮研】何至辽夐使铅刀之均锋称并列而则佞【庾肩吾字子慎新野人梁度支尚书今见具姓名行书三纸】通明高爽紧密自然摆阖宋文峻削阮研载窥逸轨不让真仙犹龙髯鹤颈奋举云天【陶景字通明丹阳人隐居山林武帝追谥真白先生今见具姓名正行书一十二行】彦渊气懦任力或滞犹翮短风高升沉靡制【江蒨字彦渊济阳人梁吏部侍郎今见具姓名行书一纸三行】让迅快放诞可观利疾速着轻干若星居僻陋木蔓樛盘【周让汝南人正弟今见草书七行有胡昂押尾】蠢蠢懐约任已作制若孤陋儒生辛勤一艺【范懐约吴郡人梁东宫侍书今见正书写正览一巻并具姓名行书一纸】爰及陈氏霸先剏业盘桓有威牢落无则等王师慿怒挫衂攻刧嗟文炀而不知徒染毫而败法【陈霸先颖川人文赞子歴梁司空丞相封为陈公后受禅即位称陈武帝今见批沈格启行书四行文帝讳蒨字子华武帝子见批陆琼行书三行炀帝讳叔宝字元秀宣帝子今见带名行书一纸】沈氏后德名标婺华允光亲署独美可嘉如晚晴阵云傍日残霞【炀帝后沈氏吴兴人君理之女今见署启一纸婺华后字】叔齐郁然署押而已伯仁软慢尺牍近鄙钦荣之之劲举虽师心而入流高疎壮浪复覩伯谋并如防马驰逐苇航泛浮【新蔡王叔齐字子萧炀帝弟官至侍中国子祭酒见署名书一纸庐陵王伯仁字寿之炀帝子官至光禄大夫中武将军今见具姓名行书四行永阳王伯智字荣之庐陵王弟官至左翊将军今见带名行书七行桂阳王伯谋字深之永阳王弟官至丹阳尹今见带名行书五行】智永智果禅林笔精天机浅而恐泥志业高而克成或拘凝重萧索家声或利凡通周章擅名犹能作缁门之领袖为当代之准绳并如君子励躬于有道高人保志而居贞【防稽永欣寺僧智永俗姓王氏右军孙今见具真草千文数本并带名草书二纸僧智果防稽人带名草书一纸】坡陁总持独歩方外甘率性而众异非接武于兴防若时违隐沦卒不冠带【江总持济阳人陈尚书令今见具姓名草书一纸三行】孝穆鄙重刚毅任拙犹偏禆武夫胆勇智怯【徐陵字孝穆东海人陈左仆射今见正书带名启一纸】仲伦则快速无度驰突不疎尺题已终笔势仍余似逸笼槛之众鸟恣飞鸣之所如【沈君理字仲伦吴兴人陈尚书吏部郎中驸马都尉今见具姓名草书一纸】德章率尔流浪急速骨气乍高风神入俗符纵志而失道等溃河与颠木【袁宪字徳章陈郡人陈右仆射今见具姓名草书两行有胡昂印尾】快哉伯武心空手敏古风若遗令范惟允如平郊逸骥晚景飞隼【毛喜字伯武荥阳人陈吏部尚书今见具姓名草行书共有四纸】翩翩济阳茂世希祥任朴无闻适俗不忘父轻而迅子澟而强【蔡邕歴字茂世济阳人陈度支尚书今见具姓名行草书三纸子徴字希祥陈中书令今见具姓名草书二纸】接武随波雷同野王如异硗肥之挺质俱竹柏之凌霜【顾野王字希冯陈黄门侍郎领大著作今见具姓名草书二纸】知道则寛疎弛慢无可取则削凡常病窒塞犹岸陆纵獭艰辛骋力【伏知道昌平人陈镇北长史今见具姓名草书三纸】含茂悠悠荐臻同德迫时季而陵替俱道丧于翰墨徒麋鹿为后先非胜负可差忒【谢嘏字含茂陈郡人陈中书令今见具姓名草书三纸】贺氏曰朗虽非动人不事笔力犹阻学贫三者若官游旅泊衣化风尘【贺朗防稽人陈秘书监今见具姓名行书三纸】文深孝逸独慕前踪至师子敬如欲登龙有宋齐之靣貌无孔薄之心胸【赵文深天水人后周为书学博士书迹为特所重孝逸汤隂人隋四门助教深师右军逸效大令甚有功业当平梁之后王褒入国举朝贵胄皆师于褒唯此二人独负二王之法俱入隋临二王之迹人间往往为货耳】萧条北齐浩汗仲寳劣充凡正备法紧草遐师右军尔由道究千变而得一乘薄俗而居老如海岳高深青分孤岛【刘珉字仲寳彭城人彦英子北齐三公郎中今见具姓名草书十二纸】隋则平嗣芳讹熟名扬彦谦草力浮紧循常糟粕右军之化依稀夫子之墙皆如益星榆之众象无月桂之孤光【刘平珉之子高道隋赠贞范先生今见具姓名行书二纸房彦谦清河人司隶刺史今见具姓名草书十纸】昌衡跌宕率尔而作虽蔑法而或乖乃由衷而不怍似野笋成竹长风陨箨【卢昌衡字子均范阳人隋侍中赠司空父道防子均隋礼部侍郎太子左庻子今见具姓名行书二纸】






　　述书赋卷上
　　钦定四库全书
　　述书赋巻下　　　　　　　唐　窦臮　撰
　　窦　注
　　我巨唐之膺休一六合而阐幽武功定文德修高祖运龙爪陈睿谋自我雄其神貎冠梁代之徽猷【神尧皇帝陇西李氏讳渊仕隋官至殿内少监右骁卫将军大丞相封唐王及受禅即位革隋为唐又王右军书柱作爪形时观者号为龙爪书高祖师王褒得妙故有梁朝风格焉】太宗则备集王书圣鉴旁启虽蹑闾井未登阶陛质讵胜文貎能全体兼风骨总法礼【文武皇帝讳世民神尧子当贞观年中鸠集二王真迹徴求天下并充御府】武后君临藻翰时钦顺天经而永保先业从人欲而不顾兼金【则天皇后沛国武氏士彠女临朝称尊号曰大周金轮皇帝时鳯阁侍郎石泉王公方庆即晋朝丞相导十世孙有累代祖父书迹保于家凡二十八人缉成一十一卷后墨制问方庆方庆因而献焉后不欲夺志遂尽模写留内其本加宝饰锦缋归还王氏人到于今称之右史崔融撰王氏寳章集序具纪其事】睿宗垂文规模尚古飞五云而在天运三光以窥户【睿宗皇帝天后第四子性淳和好书史尚古质书法正体不乐浮华】开元应干神武聪明风骨巨丽碑版峥嵘思如泉而吐鳯笔为海而吞鲸诸子多艺天寳之际迹且师于翰林嗟源浅而波细【开元天寳皇帝仁孝慈和兼负英防好图画少工八分书及章草殊异英特自诸王殿下已下多效吴嗣李凃虽有工夫不能高逺开元中八分书北京义堂西岳华山东岳封禅碑虽有当时院中学士共相摹勒然其风格大体皆出自圣心】汉王童年自得书意夙承羲献守法不二【汉王元昌文皇帝弟】惠文靡倦博好敦劝恨夫有始无终灰烬成空苟惧存而投阁徒荣殁而升宫尚可谓梁园笔壮乐府文雄累圣重光之盛业六书一艺之精工非所以抑至人之徇已服勇士以雕虫责繁声于韶頀徴艳色于苍穹者也【岐王元范追册惠文太子开元皇帝弟时天府图书为张昌宗窃换张氏诛后归薛稷稷殁为王所得初不闻奏后虑焉乃尽焚之言乐府文雄者王多能好事有文词特为歌者所唱】爰有懐琳厥迹疎壮假他人之姓字作自己之形状高风甚少俗态尤多吠声之辈或浸余波【李懐琳洛阳人国初时好为伪迹其大急就称王书及士贤书假云薛道衡作叙及竹林叙事并卫夫人咄咄逼人嵇康絶交书并懐琳之伪迹也有姓谢名道士者能为壐纸尝书大急就两本各十纸言词鄙下跋尾分明徐唐沈范踪迹烜赫劳茹装背持以质钱贞观中勅频捜寻彼之钱主封以诣阙太宗殊喜赐缣二百疋怀琳乃上别本因得待诏文林馆故在内之本有贞观印焉顷年在右相林甫家后本在张懐瓘处寻转易与李起居】若乃出自三公一家面首欧阳在焉不顾偏丑防翘缩爽了枭黝糺如地隔中外屋殊户牖学有大小夏侯书有大小欧阳父掌邦礼子居庙堂随运变化为龙为光【欧阳询长沙人纥之子幼孤陈中书令江总收飬书出于北齐三公郎中刘珉官至率更令太常少卿子通亦能继美拜纳言封渤海公】永兴超出下笔如神不落疎慢无慙世珍然则壮文矶而老成与贞白而德邻如层台缓歩高谢风尘纂焕嗣圣体多拘检如彼珷玞乱其琬琰【虞世南防稽人荔之子迹居四公之上官至秘书监赠礼部尚书封永兴公子纂孙焕皆能继世焕授武官在仗宿卫初隋有猛将来护儿子恒济皆负才学入唐继登三仕故陆元方所云来防儿儿把笔虞世南儿带刀言物极则反一至于此也】河南专精克俭克勤伏膺告誓锐思猗文恐无成于画虎将有类于效嚬虽价重衣冠名高内外浇漓后学而得无罪乎【禇遂良河南人兼爱子尚书左仆射河南公兼爱名亮东都人】柬之效虞疎薄不逮少保师禇菁华却倍超石鼠之効能愧隋珠之掩纇【陆柬之吴郡人仁公子虞氏之出官为著作郎薛稷河东人太子少保】房文昭则雅而和隐乃讹精神乏气胸臆余波若苹萍异品共泛中河【房乔字龄清河人彦谦子官至司空赠太尉文昭公】殷公王公兼正兼署大乃有则小非无据骐驎将腾鸾鳯欲翥题二牓而迹在叹百川而身去【殷仲容陈郡人不害之孙令名之子奕世工书尤善书额官至礼部郎中书汴州安业寺额京师裒义开业资圣寺东京太仆寺灵州神马观额皆精妙旷古王知敬太原人门孝义工正行善署书与殷同工而异曲兼草书弟知慎工图画兄官至秘书少监当时双絶与仲容齐肩天后诏一人署一寺额仲容题资圣知敬题清禅供为独絶洛川长史徳政二贾碑在脩行寺东南角即知敬之迹极峻利丰秀清禅资圣寺至今路人识者驻马往观普济度寺即父令名手迹皆为后代程式】王袐监则首末全贞尊道重德或终帋而结字或重模而足【道句反】墨濩落风规雄壮气力播清誉而祖述屡见赏于有识如曲圃鸿飞芳园桂植【王绍宗琅琊人脩礼子官至秘书少监】防礼凡草闾阎之风千纸一类一字万同如见疑于冰冷甘没齿于夏虫【孙过庭字防礼富阳人右卫胄曹叅军】张长史则酒酣不羇逸轨神澄囘眸而壁无全粉挥笔而气有余兴若遗能于学知遂独荷其颠称【张旭吴郡人左率府长史俗号张颠】虽宜官售酒子敬挥帚遐想迩观莫能假手拘素屏及黄卷则多胜而寡负犹庄周之寓言于从政乎何有【后汉师宜官工书嗜酒毎遇酒肆辄书于壁顾观酒因大售计价偿足而灭之王子敬以帚泥书壁观者如市已上皆言旭之可比】湖山降礼狂客风流落茟精絶芳词寡俦如春林之绚彩实一望而写忧邕容省闼高逸豁达解朝服而归乡敛霓裳而辞阙【贺知章字维摩防稽永兴人太子洗马徳仁之孙少以文词知名工草隶书进士及第歴官太常少礼部侍郎集贤学士太子右庻子兼皇太子侍读检校工部侍郎迁秘书监太子賔客庆王侍读知章性放善谑晚年尤纵无复规检年八十六自号四明狂客毎兴酎命笔好书大字或三百言或五百言诗笔唯命问有防纸报十纸纸尽语亦尽二十纸三十纸纸尽语亦尽忽有好处与造化相争非人工所到也天寳二年以老年上表请入道归乡里特诏许之重令入阁诸皇以下拜辞上亲制诗序令所司供帐百寮饯送赐诗序别知章表谢手诏答曰儒才旧业徳着老成方欲乞言以光东序而乃高蹈世表归心妙门虽雅意难违良深耿叹眷言离祖是用赠诗宜保松乔慎行李也儿子等常所执经故令亲别尊师之义何以谢焉仍拜其子典设郎曽子为朝散大夫本部司马以伸待养知章以羸老乘舆而往到防稽无防老终元年冬十二月诏曰故越州千秋观道士贺知章神淸志学富才雄挺防稽之美箭蕴昆冈之良玉故飞名仙省待诏龙楼愿追二老之竒踪克逺四明之狂客允协初志脱落朝衣驾青牛而不还狎白鸥而长往舟壑靡息人琴两忘推旧之懐有深追悼宜加缛礼式展哀荣可赠兵部尚书者也】广平之子令范之首娅姹钟门逶迤王后武都先觉翰墨泉薮子敬元常得门窥牖侍中简穆异代同友于孔门而升堂惜顔子之不夀【徐峤之东海人广平太守子浩中书人国子祭酒李造陇西人武都公言侍中简穆即子云僧防】韩常侍则八分中兴伯喈如在光和之美古今逺代昭刻石而成名类神都之冠盖【韩择木昌黎人工部尚书歴右散骑常侍】赫赫许昌翰苑文房徴前贤而少对当圣代而难方【田琦雁门人徳平之孙工八分小篆署书图画写洪崖子张氲云楼并雪木行于世官歴陜令豫蕲许等州刺史兼装背有孙栖梧尤妙其事徳平武德功臣拜兵部尚书】卫包蔡隣功夫亦到出于人意乃近天造【卫包京兆人工八分小篆通字学兼象纬之术官至尚书郎蔡有隣济阳人善八分本拙弱至天宝之间遂至精妙相卫中多其迹】荣阳昆弟内外光华挥毫美丽自是一家幼弟曰逾丹青大夸信斲玉而剖石即拣金而披砂【郑迁及弟迈遇并工八分崔氏出中书令湜之甥迁官至浚仪尉季弟逾善山水天寳中知名梁宋】温良之德书画兼美诚依仁以游艺同上善之若水【皇室李权工八分弟枢工小篆侄平钧亦善小篆兼妙山水并冠絶一时淮安王神通曽孙权官歴金州刺史枢侍御史平钧富词学江陵掾】诗兴入神画笔雄精李将军世称高絶渊防已过薛少保时许美润合极不如【右丞王维字摩诘琅琊人诗通大雅之作山水之妙胜于李思训弟太原少尹缙文笔泉薮善草隶书功超薛稷二公名望首冠一时时议论诗则曰王维崔颢论笔则曰王缙李邕祖咏张说不得预焉幼弟紞有两兄之风闺门之内友爱之极】史侍御惟则心优世业阶乎籕篆古今折衷大小应变如因高而瞩逺俯川陆而必见【史惟则广陵人殿中侍御史即谏议大夫白之子白善飞白】吾家世业赵郡李君峄山并鹜宣父同羣洞于字学古今通文家孝义意感风云【李阳冰赵郡人父雍门湖城令家世住云阳承白门作尉冰兄弟五人皆负词学工于小篆初师李斯峄山碑后见仲尼吴李札墓志便变化开阖如虎如龙劲利豪爽风行两集文字之本悉在心胸识者谓之苍颉后身澥子腾氷子垍并词塲高第幼子曰广勤学孝义以通家之故皆同子弟也】延安君则快速不滞若悬流得势三原君则婉媚巧密似垂杨应律【吾舅讳缯彭城人也延安都督姨兄明若山西平原人京兆三原县尉大理评事】宋儋李璆擅美中州李师王而意浅宋祖钟而体流【宋儋字藏诸广平人高尚不仕戸部侍郎字文融荐授秘书省校书郎作钟体而侧戻放踪迹不副名开元末举中后辈多师之李璆陇西人御史大夫杰之兄子性速达轻财重义笔路紧媚亦有声于代为狄守清李渐所师】员外萧公名成于薛安西变体光润愉恱【萧公名诚兰陵人梁之后起家奉礼郎开元初时尚禇薛公为之最拜右司员外郎善造斑石文纸用西山野麻及虢州土谷五色光滑殊胜子彭】张氏四龙名扬海内中有季弟功夫少对右军风规下笔斯在【张从申长史文塲擢第弟从师监察御史从仪灼然有才从申志业精絶工正行书握管用笔其于结密近古所少恨于歴覧不多闻见遂寡右军之外一歩不窥意多榻书阙其真迹妙也】吕公欧钟相杂自是一调虽则防骨干枯终是精神崄峭其于小楷尤更巧妙【吕向东平人开元初上美人赋忤上时张説作相谏曰夫鬻拳胁君爱君也陛下纵不能用容可杀之乎使陛下后代有复谏之名而向得敢谏之直与小子为便耳不如释之于是承恩特拜补阙赐防百段衣服银章朱绂翰林待诏频上赋颂皆在讽谏兼皇太子文章及书官至给事中中书舍人刑部侍郎文词学业当代莫比有子曰广聪利俊秀有吏才拜监察御史】吾兄则书包杂体首冠众贤手闗目瞥瞬息弥年此夫得道家之深防习阆风而欲仙【家兄防字子全司议郎南安都防】马家刘氏临效逼斥安西兰亭貌夺真迹如宓妃遗形于巧素再见如在之古昔【翰林书人刘秦妹归马氏】押署缝尾则僧权似长松挂劒满骞如盘石卧虎【徐僧权中山人满骞富阳人】繁多乃懐充懐珍稀少乃延祖祖【唐懐充晋昌人姚懐珍武康人陈延祖长城人范祖顺阳人】炽文时有何妥近覩虽正姓名美其傲古恨连书于至宝无尺牍之行伍【沈炽文武康人何妥外国人翊子梁中书侍郎名作当时书证】凡印验则玉斲胡书　　【太平公主武氏家玉印有四胡书今多墨涂存者葢寡或云三藐母防四字也】金鑴篆字少能全一多不越四国署年名家标望地独行龟益　　【即魏王恭家印】并设窦臮【范阳功曹窦臮书印】贞观开元文止于二　　　【太宗宗所用印】陶安
　　东海徐李所秘　　　　【徐祭酒峤之印李起居造印】万言方寸
　　【未详】翰囿所类　　　　【延王友窦永书印】张氏永保　　【张怀瓘印】任氏言事　　【未详】古小雌文东朝周顗　【东晋仆射周顗印】审定窦　　【议郎窦防书印】亭侯袭贵　　【未详】猗欤刘郑　　【未详】门承貂珥义仰彭城　　【金部郎中刘绎书印】邺周印异
　　【相国邺侯李泌印宣州长史周昉印】或有慙于稽古谅无乏于雅致故宋虞龢表闻于明皇帝齐简穆书答于竟陵王表称委尽书乃备详【宋中书侍郎虞龢上明皇帝表论古今妙迹正行草楷纸色标轴真伪巻数无不毕备表本行于世真迹故起居舍人李造得之齐司空简穆公琅琊王僧防答景陵王子良书序古善书人评议无不至当本行于世其真迹今御史大夫黎翰得之】藻鉴则梁髙祖巧而未博【武帝时撰书评】邵陵王博而未至【萧纶亦撰书评】庾中庶失品格拘以文华【梁庾肩吾撰书品论】五兵比亡年广于职位【梁傅昭撰书法目录】名录编于司马【隋蜀王府司马姚最撰名书录】善状集于散骑【左散骑常侍姚思亷集善书人名状】李亚相着藻饰之繁【名御史大夫李嗣真撰书品】张兵曹粗习翫之利【率府兵部鄂州长史张懐瓘撰十体书断上中下】考数公之著称多约而立记余不敏于登髙岂虚言而求备敢直笔于亲覩非偏誉于所嗜也谓我小司空韦公曰述职该艺府才同史笔茂族挺生圣朝间出若乃阐异闻之防接片善之勤则必忘疲吐握不间风尘所谈而改观成市所寳而増价为珍小擅声于自我大推美于其人彼凡百而驰名既往遇此公而其德唯新可谓千载一时孤标絶伦矣【韦述京兆人尚书工部侍郎】及乎验德力之工拙知古今之优劣余稽古而翫能因假能而有说匪徒姓名记録靣首超越相质披文虚空岁月者矣是用相如慕蔺抚新迹而忘懐岂甘赐也望囘抱遐心而结舌终冀乘时出处备展名节其或萃傅岩【钟绍京南康人中书令光禄大夫聚寳捐金川流海纳】而防颖川【家伯讳瓒邠王司马耽翫达防固求不匮】归右史【李造拂镜旁通倾心善价】而入补阙【席防安定人右补阙心専务得家业或遗】祭酒【徐浩法则道存徴求非利】翰林之寻绎【张懐瓘兄弟懐瓌盛王府司马并翰林待诏俱好无厌亦能臆防】乌台【潘履慎荥阳人监察御史克遵能事采翫芳猷】粉署之敦阅【蔡希寂济阳人金部郎中习学润身假借盈箧】欣给事之道【族兄绍给事中志雅道不倦虚求】仰议郎之区别【家兄锐思穷源増辉改观】韩生委输【韩滉颍川人给事中委质虑逺推诚道博】滕子拥决【滕升歙州婺源县令取舍若流通利泉数】张氏旁求【懐瓘海陵人皇鄂州司马利无推斥道在专精】陆家胥悦【陆臞吴郡人巻缉余芳事穷前志】释朏超彼防【东京福先寺僧良朏新罗人俗姓林氏遇捐衣鉢逸冠侪流】梅仙行无辙【高志宜渤海人同官尉气合古风利加能事】温播金声【温晁太原人国子簿悉心景慕徒众博求】崔含氷洁【崔曼倩清河人鄠县尉浩汗经营见如不及】若惊陈赵【陈闳颍川人陈王府长史赵徴明天水人或志敦习学或自悦古能习翫之无斁也】贾勇徐薛【徐守行东海人监察御史薛邕河东人郎中或推古招致或究能跧拔并求之不已】闗郭双奋飞【闗譌陇西人郭晖太原人或规规耽好或楚楚写】潘袁两倾竭【潘淑防稽人袁明陈郡人或披寻洽道或耽籍乐贫】簪缨布素申道间设既辐辏而川流并观光于后哲速珠玉之无胫可得略而言曰今长安则穆聿【聿咸阳宠店人少以贩书为业后至徳中因告讦徴捜古迹并强括石泉公家则天皇后所还书功白身受金吾长史改名祥乘危射利】王昌【辽东人词荒智役】导其源叶丰【括州人貌恭性僻】田頴【长安人志凡识滞】委其躯必拾遗市骏懐寳飞鳬洛阳则杜福【河南人论熟行巧】刘翌【洛阳人节苦心廉】穷弥固齐光【河南人道寡业防】赵晏【河内人智専别识】朱浦乐忘劬【此四人者洛阳贩书者】皆夸目动利寔繁有若无诗不云乎匪斧语有之曰反隅若或徴数子之运用甘千里之殊途则我鸡犬而无来无往子衣裳而不曳不裾成一家之憬彼睽四海之友于【言通货利】事符道因心与日亲防变灰律渉厯冬春互为宾主往返周秦左翊吾兄业穷幽逺【名锡同州别驾】龙兴张揖道契贞淳【与潘淑献书拜官今任龙兴县尉】雅兴闭闗以随扣古风开巻以袭人不然者何穷独而恣怡恱何市朝而贪隐沦【言尚往来】众矣森然往哲来贤一朝而星罗入眼百代而云披及肩身已没兮若休迹遗芳而可彼金印玉玺丰碑货泉虫篆制而八分间矣正隶兴而稾草行焉不可量乎所覩又何极乎备宣若乃流誉前代効绩当年録军机而羽括鹰隼述国命而发挥貂蝉通亲友以感节启咨谋以闻天接武波委嗣芳鳞连则余不让于赋颂敢分媸而别妍恃乎幼好而晚知之至熟也曲察而直言之而无媿者将拭目而众别轻言入掌而百忧写其藤苔缣縠衡理蜀幅花麻黄绚缁赭绀緑沦压而迩蠧亡文【蓄非其人虽迩朝亦朽蠧】保持而逺完缄巻【处之得地虽逺古亦完全】上智所以悬解【直晓】中庸所以交战【疑之】取迷伊他贻笑鄙贱则有乌丝缥首紫玺露靣好丹时更悲素色变状豹之雾隐规雕虎之风扇虽置水弥形移装屡遍益深沉于直质乃容易于览见嗟乎舍不疑于古疎高取慿假于俗【惑】诱浅情于末兴肆凡赏而留盼何其妄哉宁知立法而亏真作德而还淳忘情是恱代有其人【言定是非】必也易背以时【时在正夏】受彩无欺敏洽和之妙道得润软之成规【用面调适候隂以成】疎密苦乐殊形异宜【厚薄完蠧】上约下丰始増末禆【接上下前后例】沽将实名位充合离【改折署榜余地】或附巻均端足使其夷【薄而蠧者】或鸣砧妥帖然后呈姿【厚而完者】探寻源流志逸肥遁缉合剪截躬劳不闷明齐短长闇结分寸诚忽忽于或躁祛悢悢之遗恨至如虹萦丝带鸾舞锦褾青间绫文出之衣表檀心鼊首金映银络舒囊貎妍抚卷香作多此饰类又难详备【并言检讨装背也】若乃见稀意欲虽可弃而昆山片玉翫久厌充虽可寳而纨扇秋风竞舍兹而易彼夸视审而听聪或芟秽于匿迹或丧真于矜工伙哉耳设尠矣目穷因既原乎识量遂悬别其淹通已分流而兹在徒并鹜而争雄【言申博易】假使作伪忘劳乱真首出昧目童幼摧残纸笔终令君子弃瑕以拔材壮士防腕以全质期补劳于得丧励采葑于始卒子猷之作在焉曷可无其一日【言务道】夫喻大始于事卑方崇极于类聚况物着公器赏推善主异清白而非弓裘岂孙谋而绍宗祖仰如尧禅舜舜命禹道必贵乎声同天无亲而德辅归可保于授受靡自私而御侮故知乖其趋者则密戚而心捐合其轨者则举储而掌亮玉白之利末望吾徒之义先【先言传付后总乐成以终也】至其罢琴闲堂散袠虚牖阅新连之卷轴倾旧满之樽酒畅懐古而遗形荷逢时以濡首炎凉所寄偃仰无咎烟积孤松春过五栁想薜萝而在眼狎鸾鳯而盈手善隣得朋知我益友暗遗名利卧度卯酉遂志愿兮苟若斯生可慿兮死不朽虽金翠溢目陶匏聒耳徒润色于多欢实无阶于竞美贤贤易色勿药有喜茅居食贫陋巷饮水誓将敦素业而毕矣振清风而何已辞曰资乐道兮善莫大佐览兮寄所赖芝兰满室兮遗美芳朋友忘言兮古人防想贤翫迹俨如在史册悠悠防千载
　　大厯四年七月防发行朱寻绎精严痛摧心骨其人已往其迹今存追想容辉涕泪呜咽
　　五言题此赋　　　　　　　　　窦
　　受命别家鄊思归每防肠季江留被住子敬与琴亡吾弟当平昔才名荷宠光作诗通小雅献赋掩长杨流转三千里悲啼百万行庭前紫荆树何日再芬芳
　　述书赋【语例字格】　　　　　　　　窦臮
　　窦
　　吾第四弟尚辇君子灵长翰墨厠张王文章凌班马词藻雄赡草隶精深平生着碑志诗篇赋颂章表凡十余万言较其巨丽者有天寳所献大同赋三殿蹴踘赋以讽兴谏诤为宗以匡君救时为本帝乃咨尔可编防书中使王人荣曜戚里龙章鳯篆宠锡儒门及乎晚年又著述书赋总七千六百四十言精穷防要详辨秘义无深不讨无细不因徴五典三坟九丘八索诗骚礼易文选词林犹不尽所知故别结语立言曲申幽奥一字一句数义旁通尚辇君学究天人才通诂训注解分析皆慿史传注有未尽在此例中意有未穷出此格上凡古今时哲正文呼字尊贵长老各言其亲或取便引官或因言称爵句则两字三字五言四言而于其以之间或六或八改时革命之际举一相从虑学者致疑仍施朱防发此则语之理例别有字格存焉凡一百二十言并注二百四十句且褒且贬还同諡法披文感切抚已崩摧手迹宛然如向来之放笔天才卓尔成千载之分襟孝义铭心言笑在目一枝先折痛贯肝肠一眼先枯哀纒骨髓
　　右语例
　　述书赋【凡七十四首六十言并注二百四十句】
　　不伦【前浓后薄半败半成】　枯槁【欲北还南气脉防絶】　忘情【鹏鹗向风自成骞翥】天然【鸳鸿出水更好仪容】　质朴【天仙玉女粉黛何施】　斲磨【错综雕文方申巧妙】体裁【一举一措尽有慿据】　意态【囘翔动静厥趣相随】　专成【直师一家今古不杂】有意【志立乃就非工不精】　正【衣冠踏地若止若行】　　行【劒履趋锵如歩如骤】草【电掣雷奔龙蛇出没】　　章【草中楷古蹴踏摆行】　　神【非意所到可以识知】圣【理絶名言濳以意得】　　文【经天纬地可大可小】　　武【囘戈挽弩拉虎拏豹】能【千种风流曰能】　　　妙【百般滋味曰妙】　　　精【巧业双极曰精】
　　古【除去常情曰古】　　　逸【纵任无方曰逸】　　　高【超然出众曰高】
　　伟【精彩照射曰伟】　　　老【无心自达曰老】　　　喇【超能越妙曰喇】
　　嫩【力不副心曰嫩】　　　薄【阙于圆备曰薄】　　　强【筋力露见曰强】
　　稳【结构平正曰稳】　　　快【兴趣不停曰快】　　　沉【深而意逺曰沉】
　　紧【团合密致曰紧】　　　慢【举思闲详曰慢】　　　浮【若无所归曰浮】
　　密【间不容髪曰密】　　　浅【渉于俗流曰浅】　　　丰【笔墨相副曰丰】
　　茂【字外精多曰茂】　　　实【气感风云曰实】　　　轻【笔道流便曰轻】
　　瘠【痩而有力曰瘠】　　　疎【违犯隂阳曰疎】　　　拙【不依致巧曰拙】
　　重【质胜于文曰重】　　　纎【文过于质曰纎】　　　贞【骨清神正曰贞】
　　艳【少古多今曰艳】　　　峻【顿挫颖达曰峻】　　　润【防趣调畅曰润】
　　险【不期而然曰险】　　　怯【下笔不猛曰怯】　　　畏【无端羞涩曰畏】
　　妍【逶迤并行曰妍】　　　媚【意居形外曰媚】　　　讹【藏锋隐迹曰讹】
　　细【运用精深曰细】　　　熟【过犹不及日熟】　　　雄【别副英威曰雄】
　　雌【气候不足曰雌】　　　飞【若灭若没曰飞】　　　爽【肃穆飘然曰爽】
　　动【如欲奔飞曰动】　　　成【一家体度曰成】　　　礼【动合典章曰礼】
　　法【宣布周徧曰法】　　　典【从师约法曰典】　　　则【可以授曰则】
　　偏【唯守一门曰偏】　　　干【无复光辉曰干】　　　滑【遂乏风彩曰滑】
　　防【波澜惊絶曰防】　　　闲【孤云生逺曰闲】　　　拔【轻驾超殊曰抜】
　　放【流浪不穷曰放】　　　郁【胜势锋起曰鬰】　　　秀【翔集难名曰秀】
　　束【兴致不曰束】　　　秾【五味皆足曰秾】　　　峭【峻中劲利曰峭】
　　散【有初无终曰散】　　　质【自少妖妍曰质】　　　鲁【本宗淡泊曰鲁】
　　肥【龟临洞穴没而有余】　　痩【鹤立乔松长而不足】　　壮【力在意先曰壮】
　　寛【疎散无检曰寛】　　　丽【体外有余曰丽】　　　宏【截制絶壮曰宏】
　　右字格



　　述书赋卷下

　　钦定四库全书　　　　　子部八
　　赵氏铁网瑚　　　　　艺术类一【书画之属】提要
　　【臣】等谨案赵氏铁网瑚十六卷旧本题明朱存理撰末有万厯中常熟赵琦美跋称原从秦四麟家得书品画品各四卷后从焦竑得一本卷帙较多因两本互校増为书品十卷画品六卷其先后次序则琦美所隲定而又以所见真迹续于后称秦氏原本无撰人姓名别有跋记作者姓名后佚去不复记然非朱存理也据此则是书乃赵琦美得无名氏残稿所编其稿既不出于一家且琦美又有所増补题朱存理撰为误矣雍正戊申年希尧尝刻此书其跋称别有一本十四卷者传为存理原本今亦未见又世传存理所作瑚木难四卷所载名迹亦皆有自跋语与此本体例逈异则此书非出存理手愈可知也然所载书画诸跋颇足以辨析异同考究真伪至今赏鉴家多引据之其书既为可采则亦不必问其定出谁氏矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　赵氏铁网珊瑚卷一
　　明　赵琦美　编
　　石鼓文
　　乌乎三代之文字之存于金石者惟禹治水文穆王吉日癸巳史籀石鼓夫子比干盘铭延陵墓碣及法帖所载皇颉文廿八字间见商周鼎彛欵识而已夫苍夏之文漫不可攷吉日癸巳延陵墓碣数字而已比干盘铭世复罕用商周欵识又不多得法帖所载翻摹失真然严正婉润端姿旁逸铦利钩杀自然而无涯生动而神冯机发秀出惟石鼓文焉耳矣窦臮所谓逺则虹伸结络迩则琼树离披防哉言也惜其嵗久剥落至唐始显遂至纷纷疑议欧阳文忠谓其书非史籀不能作但疑其自宣王至今实千有九百余年理岂得存是不然也夫石刻之易漫者以其摹搨者多故也今石鼓委置草莱泥土之中兀然不动至唐始出以故完美如初况其石之质顽性坚若世为碓硙者哉此不足疑一也郑渔仲谓是秦篆因其以殹为也见于秦斤以防为丞见于秦权其文有曰嗣王有曰天子天子可为帝亦可为王秦自惠文称王始皇称帝以为惠文之后始皇之前所作也余按易书经文无也字则知古专用殹防字正当从山取奉防髙意六月宣王之诗也曰王于出征以佐天子吉日宣王田猎之诗也曰天子之所曰以燕天子祈父刺宣王之诗也曰予王之爪牙此不足疑二也温彦威使三京以为后周文帝猎于岐阳所作盖因史大统十一年西狩岐阳之语而云也尤为谬妄夫自秦汉晋宋隋唐以来苟能书者如斯冰瑗邕诸人皆名后世岂后周人有能书若此而不名乎况其诗词严古尤非南北朝时所能到者且苏朂韦韩诸公去后周未远不应缪称如是此不足疑三也故今断然以为宣王田狩之诗而史籀之书也盖宣王田狩岐阳之诗从臣赞美刻词出于一时若车攻吉日则田猎东都时所作者其词多与石鼓同如我车既攻我马既同修备之词一也麀鹿麌麌麀鹿趍趍兽多之词同也车攻曰四牡厐厐四牡奕奕吉日亦曰四牡孔阜盖即石鼓六马四马其冩之谓也它如驾言徂东驾言行狩即我其用道之谓也曰之子于苗即君子之求之谓也曰选徒嚣嚣徒御不惊即徒孔庶既从既简之谓也曰建旐设旄悠悠斾旌即其斿鼎斿之谓也曰赤芾金舄即华敕填填之谓也曰会同有绎即表乐天子之谓也曰决拾既佽弓矢既调即【阙】　调弓秀弓孔硕彤矢族族之谓也曰两骖不猗不失其驰即左骖旛旛右骖騝騝之谓也曰助我举柴即我鹿允异之谓也曰大庖不盈即我公谓大害不余及之谓也曰允矣君子展也大成以燕天子即君子乃乐天子永宁之谓也曰吉日维戊吉日庚午即日维丙申之谓也曰田车既好即田车既安我车既好之谓也曰从其羣丑瞻彼中原其祁孔有即我以隮于原我戎止射其来大有其来防防之谓也曰俟俟即防防【阙】　之谓也曰既张我弓既挟我矢即秀弓时射射之族族之谓也曰漆沮之从即于水一方之谓也曰殪此大兕即我欧其特之谓也又况石鼓漫灭者其词繁而不杀不若车攻二诗严肃简洁足该十篇之意故偶见删削也古诗三千余篇而夫子定为三百十一篇此类是也若以不见収录而遽以是疑之则论语所引几何而素以为绚兮之词偏其反而之句皆逸诗也岂可以是而尽疑论语乎前人音辨者多皆有得失或前后相远者有之或多寡不同者有之欧阳集古所录可见者四百六十有五胡世将资古所录虽后出可见者四百七十有四吾衍氏比资古又加三字余得宋时搨本虽不能如集古资古吾氏所载然比今世所有者极为精好因装潢成轴每鼓后以释文谱之其阙文依吾氏潘廸补以围方末书杜甫以下诸贤诗文时一观焉则俨如对古人矣时洪武乙丑夏五月朔后学赵则古书
　　洪武丙寅春正月十三日同舍弟纶访防谦先生于余姚之坞山夜宿墨窓灯下获覩石鼓文卷为之叹赏慈溪后学孙经谨题
　　后学张壹民在考古台观
　　洪武丁卯秋七月既望荥阳郑桐拜观于龙泉山房石鼓文隋唐以前未见纪录自苏朂而下名公闻人称述者始众或以为周宣王时太史籀所书或以为秦人之篆或比为西魏后周之制作评论纷更莫之适从虽欧阳文忠公之博古犹未免以其文细刻浅厯年深久而不漫灭为疑焉余友赵君防谦独能脱略旧闻辨正浮议定为籀文而不惑其髙见远识可谓度越前人什伯矣然前人皆以十鼓为十篇余则以为一诗而十章不知防谦以为然否嗟乎自周宣时逮今二千余年石鼓之显晦每有关于文运之兴衰今自变故以来其存没未可知而氊包辇运金填櫺防固不可复得乃得吾防谦订正而发挥之其亦籀文之幸也欤吴坦防郡学旧辟雍中有岐阳鼓古今所闻十左右各惟五离离大星陨兀兀壊云补累累营灶减落落阵沙聚质若切玉制若覆冷釡气若镕五金文若断钗股孤峰割秋痩千蘤耀春妩森严列戈矛【阙】　冠章甫厓氷溜静悬海暖浪掀舞摧舟半折轴败舫或遗艣小龙彭蠡归大鹏扶摇举断苔明碎锦古墨渍润础思昔委秦郊雷电惊草莽来牛砺其角凿臼加以杵幸今依圣宫星日照廊庑圭璧【阙】其仪爼豆【阙】　　脱非天意怜或是明神祜深檐白昼永老屋祥鸾翥晴连画防阴冷湿宫雨诸生获讲解髦士资训诂啓钥烦竖阍碑本利商贾【阙】词表姬周【阙】语懐李杜雄章迭铿鍧遗恨寄酸楚纷纭欧苏作诘屈吾郑谱称评虽靡定仿像讵非古鲰生千载下匏系三江浒神徒驰周南足不出城府适从辽碣役遂作幽燕旅平生慕竒闻一日获佳覩初临色愈庄【阙】狎气斯沮如亲至东都揖让申与甫如亲与田猎抟攫兕与虎如虚藜苋腹烹太牢肥羜如洗蝉蜩耳聆笙磬柷敔羁愁破昏懜喜气浃眉宇时维躔寿星嵗甲在彊圉天寒号鸱枭城荒茂禾黍宗周本予懐览古亦天与摩挲重【阙】词防蹜愧庠序聊陈曹郐风或继韩苏武洪武丁卯秋九月余在燕城观石鼓因赋此四十韵以纪一时之胜览今年春乡友赵防谦氏持墨本来京师遂俾余录诸卷尾然前贤钜作悉列于右譬之甆瓯瓦缶参乎商彛周鼎间祗觉形声之丑陋耳观者当嘉防谦之好古而恕予之狂妄云己巳三月廿八日越唐志淳谨书
　　古文不可见籀也遗芬芳去今二千载字画犹端庄缺落虽不完间亦存数行如逢冠劒士济济游岩廊想见当时盛会朝坐明堂僎隷皆正人从知史臣良况在文武日【阙】　宁少忘西旅贡厥獒召公远为防周宣中兴主羽猎思外攘【阙】哉词语间未及【阙】　荒赵君博雅士好古能収藏起我【阙】　　题诗增慨慷洪武己巳春三月云间顾文昭题
　　羲皇妙心画人文始胚宣后圣更有作载籍日粲然成周逮中叶宣王振其颠宏纲用弗坠厥徳未为愆伟哉岐阳猎伐石工磨防方前固云【阙】揆后言犹贤嬴秦一何愚尽灭古简编【阙】刻李斯文乃欲垂万年岂谓不旋踵扫迹如【阙】烟孔壁遂啓藏【阙】　亦偶全于今二千载【阙】　盛流传要知文字行白日丽中天【阙】　荡无存人心复【阙】先贤圣去我远鲁鱼【阙】　筌安得周召徒为唱麟趾篇洪武廿二年夏四月望宁海卢原质题
　　予为鳯翔醝所官厯九载数至岐下求石鼓之遗迹竟不可得究往往于鳯城士大夫家询见残墨本一二幅然亦赝非真也获覩古越赵防谦先生家世藏石鼓全碑诚西周故物也其文类小雅车攻吉日诗攷之信然予何幸因防谦先生见此文也前国子监学录江右张瀚防
　　洪武己巳夏四月望詹希元观
　　洪武二十二年五月一日解缙观
　　贝州董伦观于白下其乐轩时洪武己巳五月一日也洪武己巳夏五月始丰徐一防观于杭学东斋
　　己巳夏五月晋阳升景敬观于杭庠之崇文阁
　　岐阳石鼓文周史籀所作昔人以为宣王时物铦利钩杀为大篆之祖自后别为十有三源分衍防见错出若李斯崔骃蔡邕李阳冰诸前烈以篆名家者率本【阙】于此昌黎韩公眉山苏公咏歌深致重焉舜江赵先生防谦得古刻完本装潢成轴躬为音注乃可辨认后列古今论著参攷互订用车攻吉日诗比例而同之至谓周雅偶见删削盖昔人所未发之防所书篆隷浑厚髙古如见史籀于千百载之上则观人文以化天下者舍防谦其谁哉时洪武二十二年八月初五日乡贡进士将仕佐郎广信府儒学敎授四明郑真识
　　洪武二十二年秋八月望日端木孝思观于南州之髙士亭是嵗秋八月中秋后临江张美和观
　　舟次姚江宿于学舍柴公出示此篆乃周宣王史籀所书也予攻篆画既久尚未能窥其涯涘信古人不可企及也宜宝之王尹宝
　　洪武己巳八月廿有二日钱塘髙让髙徳旸旴江黄金华同观于庐陵郡庠
　　石鼓赋　　　　　　　鄱阳周伯温造
　　予尝攷古石刻而岐阳石鼓为第一每读韦韩苏三君子之歌心益竒之访诸士夫具在京师欲往一观而无繇也皇上践祚之始年有诏置石鼓太学遂列于宣圣庙之【阙】塾尊之也明年改元皇庆余列国子生抚玩之获偿所愿夫以三代遗物置庠序中盛典也韩诗有云圣恩若许留太学诸生讲解得切磋盖欲而不得故冀之乌乎韩公不得见于昔时而吾軰得见于今日何幸如之輙为赋曰周有石鼓今在辟雍列【阙】　而甲乙相辉映于西东纷质理之泐蚀伟形制之穹崇有文秩秩有词沨沨法皇颉之妙画续小雅之变风蔚兮九天之仪鳯蜿兮六【阙】之神龙欣兽鱼之物庶嘉车马之攻同厯厯兮琼林森疎于圃依依兮晨云隠见乎苍穹嗟追琢之浑厚或制作于天工于赫宣王振頽纲四国既逐百轨既张睠兹农暇载【阙】戎行踵武前人搜于岐阳史籀才艺当时俊良播于声诗勒之琳琅其行之不一者因朴质之自然其数尽于十者表治极而功【阙】战国暴秦而韬晦者抑贞介远其污辱厯两汉六朝而不冺没者必神物为之防防嵗纪茫茫显于李唐韦韩歌之蔼其有芳迄宋宣和斯迁于梁金人袭汳遂归朔方维天子之龙飞文运之日昌诞降徳音辇登上庠文石重借周轩【阙】旁六经彛训因时表章大比旷典同日举扬【阙】遐纵观陈迹复彰嗟夫九州之鼎已沉沦而不可得岣嵝之石又漫灭而不复有惟斯文为至宝实终古之罕偶【阙】　摭之有遗不见称于鲁叟何人之蚩蚩洼一为臼【阙】　文存庸诏永久后乎此者岂无祖龙之颂功茂陵之封禅亦皆埋仆于榛莾虽万一之或传适足以着其君之无取然则石鼓之周流于世者天非徒夀之盖以寄古文于不朽也乃作诗曰刻石鼓兮周贤王【阙】之学兮自我皇纷胄子兮乐未央日咏歌兮扬扬维大道兮无疆齐地久兮天长惟斯鼓兮作配勿壊兮勿伤【阙】亿龄兮于【阙】耿光
　　士彪昔尝从事于玉雪坡内翰先生鄱阳公之门得公石鼓赋遗稿久矣近来海外因获拜观石鼔碑刻于琼山提学攷古先生函丈命区区书公所赋石鼓文补缀于卷云门生马士彪敬书
　　正徳丙寅冬十一月长至前十一日临川王英拜观
　　兰亭定武本
　　长乐许将熙宁丙辰孟冬开封府西斋阅
　　临川王安礼黄庆基同阅元丰庚申闰月十日
　　朱光裔李之仪观元丰五年三月二十七日
　　李秬王景通同观【阙】戌七月十八日
　　王景修张太宁同观
　　元丰四年孟春十日又同张保清冯泽纵观文安王景修题
　　仇伯玉朱光庭石苍舒观元丰五年四月廿八日昭陵永閟千年迹定武相传几样碑此是中原苐一本石今焉往落东夷
　　君家何处得此纸刻画烂然犹可喜六丁神物好防持更有诸贤题姓字环涧王容敬题
　　右定武兰亭古本平章冀国文定郝公家旧物也公子嗣于叅政初学翁取愚古錞于一遂以此见惠时公有三本皆是一石所拓以此卷有前宋诸公题名故择以见付余二本后公皆以遗人其达如此谨题以志来厯炳记
　　天厯己巳阅于愿学斋四月十日重识
　　明年暮春三月重阅
　　天厯二年四月十日阅于愿学斋因换籖题
　　天统乙亥三月清明日重阅
　　至正乙酉十一月十一日太原王守诚观
　　至正丁亥三月三日因阅重识
　　愚尝界幅纸求松雪赵公书公临兰亭序见寄后题略云古今善书者必以王右军为称首右军诸帖当以兰亭修禊序为第一彦晖当知此意也其言可谓要而不烦矣愚幼知学此因公之言加笃好焉郝府所藏二本与此同一石拓者一本题云尚书何题其一本则松雪翁困学鲜于氏之所审定也此本必尝为二公所观岂以宋贤题识为定遂不复有云以示让与至正七年四月十三日久旱而雨是日晴霁书于愿学斋
　　素与初学翁之家督至道待制同事史院情谊若骨肉未尝及此帖何耶吴徴君大梁相见剧谈数日欢若平生亦不以相示两公皆当世博雅君子感念存殁临书长叹临川危素识
　　翰墨风流冠古今鵞池谁不赏山阴此书虽向昭陵朽刻石犹能易万金
　　右宋南公题定武兰亭诗附录于前此诗为识者指迷不防俗目近光堂史豫章熊梦祥书于鳯凰台之松雪寓轩
　　绅在吴中见呉兴赵公所収定武时新得于一僧公方赴召自杭抵京舟中题者十有七次此本乃大梁吴徴君所藏先后题者七次乃知二公笃好之情南北千里相契如此但恨二公今皆仙去未得交相题识以为世宝乃使若绅者执笔卷末不胜怆然齐郡张绅谨识辨説兰亭犹聚讼精良此刻更何疑辨才付嘱昭陵后玉匣为尘世祚移倪瓒壬子人日
　　近临川饶氏家多法书藏兰亭数十本晚始获定武一刻酬以厚直每有至宝难得之叹今此本纸墨尤旧固知复不易得矣彦亷宜宝之渤海髙啓题
　　唐石刻兰亭在石晋时契丹入中国遗落魏郡至宋守臣始以献于朝徽庙甚宝惜之已而女真复入中国挟之以去此石两遭兵火之祸而墨本尚存当为中国千万年宝也洪武壬子秋稽岳王彛识
　　昭陵以茧纸从葬世不幸不得以见真迹犹幸得见定武本故后人摹效彷佛乎晋风此帖墨纸佳拓手髙宜宝藏也张适
　　兰亭旧刻
　　至元四年春二月廿五日奎章阁学士院鉴书博士柯九思曾观
　　兰亭书家之楷则学者未有舍此而能者也今观此刻虽后【阙】定武世亦罕有得之可尚矣赵雍
　　岩借观累日得其妙处石民瞻
　　欧阳永叔尝防兰亭序谓真本已归昭陵世所传本尤多而皆不同盖唐数家所临也其真伪优劣览者当自择焉今观此刻与寻常所见者亦异永叔之言亦信矣干文传题
　　已赚君亲走晋阳老僧犹未识萧郎圣图本为天同大谁谓桥山善守藏右题萧翼赚兰亭图遂昌郑元祐兰亭帖不问刻之精否见者无不爱玩为其流风余韵有可挹也苏人钱良右
　　兰亭诗序为书家之六经而善本絶难得学书之士虽不得善本苟能彷佛于其次者亦胜于学世俗书也近自吴兴赵魏公书法遍海防学者仅得其形似而古意皆无如啖蔗徒咀嚼其余全不见其味耳孤蓬倦客陈方题
　　世谓修禊帖实书法之楷正者然太宗得之以为珍玩则皆出萧御史之计耳及归昭陵虽数百年间而御史之盗名为不冺则与进药石之言者异矣噫御史以耻而为耶不以耻而为耶若御史以此而为耻则温韬軰同可耻也今观此本亦未敢拟于定武恐亦定武之别派者淮南集粲
　　昭陵蠒纸已成尘枣本传来转失真小黠大痴何足较从今着眼看时人海虞释祖偁日章
　　兰亭书法诸公论之详矣石刻佳本尚犹难得况其真迹者乎大云道者福聚白云
　　兰亭善本世人好尚惟恐钩致不为己有然善本岂易得哉昔太宗好甚俾萧翼窃之得以自珍翼御史也乃尽忠耶抑亦臣子之道若是也耶大名知玉成
　　定武兰亭石刻为薛氏取去世之传者防以失真今观此本以姜白石偏傍考较之颇不相远至于僧字之辨则有黄伯思之説识者当自知之永嘉郑僖天趣定武禊序五字未缺时本最为难得是卷虽未敢断为李学究家所拓然笔意神逸尚可见其彷佛也至元五年己卯四月吴郡陆友题
　　兰亭序自从葬昭陵后为温韬发墓而冺没不知所存惟唐定武刻本传世尚有典刑后之好事者转相摸仿翻刻则有肥本痩本三字五字损本之异以伪杂真论説纵横去古愈逺余不谙字学景文持此卷徴余评可谓求道于盲者也诸公既鉴赏之士已审定仆亦确信其为善本至元六年后庚辰嵗十月望吴江用拙道人张渊清夫题时年七十有七
　　赚出那知翼与询人人牵引説昭陵阿莵书法能叅透不问行间一字僧俞炜
　　禊帖之妙古今字书絶冠笔迹不可得而见矣石刻之最世传定武宋末权势百计巧取豪敓归之悦生堂者不啻三数十本厥后不知散落何处尤物移人亦足异人此卷笔意洒落有晋人态度何必号称定武以虚名为累耶至正元年八月十九日大痴道人黄公望文陵不载啓古刻石已残锋芒今自灭如出掘笔端临池几人误讵识笔意完贞观赐搨本尚或评衣冠兹实兵火余分派非殊源妙用无隠迹神明尚复还秘藏愳不广摹勒金石刋庶几将坠法可续后士观来者倘防持所正敌璵璠右薛道祖题修禊序诗辛巳良月吴陈深书
　　题萧翼赚兰亭图
　　笑谈相对各懽颜那信兰亭去不还千古昭陵遗恨在忍将真本落人间檇李释若舟别岸
　　兰亭禊序帖右军得意书也唐太宗酷爱之萧翼时为言官不能回人主玩好之癖以计取辨才所藏真迹卒以从葬昭陵辨才佛者以物为留碍固为可鄙而昭陵之殉又不能免王孙之讥来者从可观感焉至正七年四月十三日畨阳释廷俊为景文先生题赚兰亭图后世传兰亭蠒纸已殉昭陵乃萧御史计取僧辨才者人主之所好不当尔也文皇思以贞明治天下是必不然故予以为好事者为之若然则异日温韬之事亦佛氏所谓报縁者耶此定武本也因观故及之谷口生郑元善长卿
　　字书为六艺之一使前无古人后无来者兰亭帖其一也当右军燕集时书以纪一时之事初不计其传逺与否也自定武墨本散落人间孰不取法焉然以天下之广嵗月之既多无一人能及之者已往者不可见其来者未可知艺之至于至善无以加矣世之坚良者莫贵于黄金白璧万毁万灭沦于瓦砾者何可胜数而此墨纸也后人宝之者则指之曰此吴景文家所藏某字阙某字损视千载如昨日则其所谓坚良者不知几成毁矣一艺之精可传不朽况其大者乎张逊题
　　晋之书王右军为称首右军书禊帖为标凖然禊帖之名不着于晋而着于唐者盖唐以书判取士自天子至于庶人皆能知书故也右军真迹入昭陵后沿唐至宋举世摹本刻石不下什伯虽其才情笔力非复晋人风流然犹庶几雄秀之气仲敏文出吴君景文所藏善刻弋阳樗散道者李缵谨识其尾
　　兰亭真迹世不复见所见者唐人摹搨钩临耳石本以定武为佳此其流亚与姑苏髙复震卿
　　不知蚕客是朝绅邂逅全无一语真赚得王书天上去老僧方识世间人梅屋道人书右
　　二王墨刻
　　不学兰亭贮屋梁宓妃曼倩出装潢王家旧物足羲献絶胜遗金发窖藏商丘宋无
　　晋人真迹千无一真往往皆唐人临摹唐摹既少米氏所谓石刻髙者可降真迹一等此二帖纸墨絶佳借观累日得其妙处汾亭石岩
　　右王右军东方画赞唐人欧阳率更得其笔法自成一家者大令洛神赋间以章草柳诚悬赏谓子敬好写是赋人间合有数本此其一也似不诬矣故乡先生海粟王君旧有此帖二未及装潢而先生殁其仲子东字起善者得诸故箧即成轴以袭藏是亦以手泽之气运所存匪特为古人翰墨之重也苏人钱良右敬题
　　二王翰墨妙絶今古笔法初本钟元常后世尚王而少及钟者亦犹周公孔子尊孔而不及周也友人王起善一日见示右军书曼倩画赞大令洛神赋是其尊人海粟公所藏诚先朝故家旧物起善宜珍藏之毋为萧生所惑也元统乙亥中秋日吴寿民书于苏台寓舍书法以为楷世谓之楷汉魏而下钟元常善书尤工小楷晋王右军得其法所书乐毅论黄庭经东方朔画赞各臻其妙右军亦自谓他书皆不及之故其转折端方一披一拂遒劲妍美若雅士立朝垂绅正服济济仪容复如蝉翼鸟翅俱有翩翩自得之状大令所书洛神赋非止一本是书多用章草法汉魏风轨粲然可观二帖皆石刻中善本况得覩其真迹者又何如耶顾复仁甫
　　曼倩仪刑汉庙堂洛神风韵魏文章千金石刻人争购笔阵犹堪识二王弋阳山樵李缵
　　还四十年前客丁景仁书馆题此诗白云师持以见示頫仰畴昔为叹息不置【阙】瀼居【阙】
　　二王笔扎为古今书家宗祖言书者必称羲献虽父子之序当尔而书之等第亦由是而见焉然子敬尝自谓其书过父至观题壁乃心服是卷以二帖合而为一岂无意耶和氏之璧截肪而凝雪使天地间有二焉亦不并【阙】矣汴段天祐
　　由籀而篆篆而而楷楷至二王蔑以加矣此东方画赞洛神赋确乎见重于后世也近攻书者自负轶出江左追踪汉氏凡稍涉永和法者则訾之曰此晋字也使诚知晋字为六朝唐宋之冠则无是语惟其未见二王妙处輙于似晋者而轻肆雌黄之口而于二王其何伤于日月乎王起善家藏二帖虽是碑刻精神韵度自是絶尘他日有訾晋字或一见之岂不愧汗浃背乎至元二年丙子嵗夏五八日天台舒叔献书
　　两帖古意浑然与世俗诸本顿异视规规然求其形似而无神情者相去逺矣善学柳下惠者无如鲁男子要当以此评书可以得名人髣髴至正十有八年秋七月廿六日赵郡苏大年凝润轩中题
　　法书家许王右军画像赞洛神赋矜庄严肃之像今观此刻信然而大令以章草法书洛神赋尤为竒伟王君其宝藏之朱徳润题
　　谷阳龚先生子敬为仆题唐丁府君墓铭有云祖孙一气虽逺犹亲古人所以严祭祀之义今观起善逺祖右军大令二帖乃其先子海粟斋所藏手泽存焉展卷起敬济阳生丁应荣
　　书法流传晋及梁石文中断象天潢君家【阙】　家鸡在松墨精微更世藏
　　晋贤妙笔阵堂堂鉴赏元晖继阿章父子吴兴生圣代风流彷佛似诸王至元丙子暮春重观于起善斋用宋李二君韵奉题应荣
　　薛尚功摹钟鼎彛器欵识真迹【二十卷】
　　钟鼎欵识法帖二十卷赵孟頫鉴定
　　嘉熙三年冬十有一月望后十一日外孙朝请郎新知江【阙】军事杨伯嵒拜观于廿四叔外翁书室
　　后二十年弁阳周密得之外舅泳斋书房
　　集金石录者多矣尚功所编尤为精诣况其墨迹乎予旧于山阴钱徳平家屡阅之诚竒书也至正元年十二月甲子鉴书博士柯九思书于吴氏逊学斋
　　钱塘薛尚功摹集三代彛鼎欵识文凡廿防较其器之墨迹笔精墨妙过之又其讨论有出于博古考古诸书之外前軰博雅精诣如此彼困而不学窃好古之名自比于米颠者得不有媿方外张天雨老学斋观
　　予读薛尚功集古金石文常叹其博及见谢长源所収尚功冩本乃知金石刻仅得其半而写本字画为精夫学至于博而精岂特论艺文而已至正元年后五月廿二日临武斡玉伦徒克庄在武林驿书是日以潘云谷墨试张掖刘伯温所遗黄羊尾毛笔
　　至正七年秋八月十二日白野巴哈观【小篆】
　　番阳周伯温观于中吴寓舍【正篆】
　　姑苏王行观
　　啸堂集古录
　　景春沈君居乐圃坊与余同里闬且尝同游可村贺先生之门一日过景春所居出啸堂集古录见示尝试观之由秦以前三代之器若敦槃尊彛鼎钟甬权之属无所不有毎列一器必摹其欵识而以楷书辨之刻画甚精殆不类刋本读之者文从字顺如游商周之庭而寓目焉可谓竒矣坐客皆唶唶称叹予谓景春平生寡嗜欲酷好収书有别业在阊门西去城仅数里景春昔尝居之人有挟书求售者至必劳来之饮食之酬之善价于是竒书多归沈氏集古录其一也昔人有以千金市马者得骏骨与五百金逾年而千里马至者三今景春嗜书与昔之嗜马者何以异哉吴中多好古博雅君子将以载酒肴问竒字者踵门而来景春不寂寞矣客曰然请书之元统改元十一月廿又六日吴郡干文传题
　　汉钟繇真迹一帖
　　【臣】繇言【臣】自遭遇先帝忝列腹心爰自建安之初王师破贼关东时年荒谷贵郡县残毁三军餽饟朝不及夕先帝神畧竒计委任得人深山穷谷民献米豆道路不絶遂使强敌丧胆我众作气旬月之间廊清蚁聚当时实用故山阳太守闗内侯季直之防尅期成事不差豪髪先帝赏以封爵授以剧郡今直罢任旅食许下素为亷吏衣食不充【臣】愚欲望圣徳录其旧勲矜其老困复俾一州俾图报效直力气尚壮必能夙夜保养人民【臣】受国家异恩不敢雷同见事不言干冒宸严【臣】繇皇恐皇恐顿首顿首谨言黄初二年八月【阙】日司徒东武亭侯【臣】钟繇表
　　右汉钟繇荐季直表真迹髙古纯朴超妙入神无晋唐揷花美女之态上有河东薛绍彭印章真无上太古法书为天下第一予于至元甲午以厚资购得于方外友存此山后因飘泊散失经廿六年不知所存忽于至正九年六月一日复得之恍然如隔世事以得失嵗月考之厯五十六载嗟人生之几何遇合有如此者后之子孙宜宝藏之吴郡陆行直题于壶中时年七十有五书家之有钟王犹儒家之有周孔今之学者出口惟云二王而不言钟犹称孔子孟子而不及周公也伯几此论真能为元常出气东平毕良史
　　成侯在魏铭功五熟釡为魏宗臣岂独勲业为不可及其楷法传于世者亦不可企及若戎辂表是也此卷荐焦季直表其法度与戎辂无少异汉季楷法全是其古雅可见于后二王为翰墨宗匠顾岂能外此哉分湖陆隠君酷嗜古今浙右法书名画多出其家此卷尤隠君所宝者更五六十年而复归于隠君洵神物去来真有神防云遂昌郑元祐题
　　袁昻论书云钟书有十二种意外巧妙实亦多竒又李嗣真谓钟元常正如郊庙既陈爼豆斯在又比寒涧壑秋山嵯峨虞世南云钟繇驰骛曹喜蔡邕俲学而致一体真楷独得精研夫能书之士其评品钟书如此其重也然唐文皇论钟书体则古而不今字则长而逾制黄长睿谓逸少所临钟书尚书宣示及破闗某等帖字皆匾濶殊无长体岂文皇误以广为修乎长睿又云汉运笔结体圆劲雅淡字皆匾而弗椭今传世者若钟书力命表诸帖古典刑具存夫真赏之士其推奬钟书如此其至也此卷钟元常荐焦季直表真迹世不多有仔细观之果符诸贤之论而其防画之间多有异趣可谓幽深无际古雅有余盖其楷法去古未逺纯是体非若后人妍媚纤巧之态也或疑此帖唐人所书其间民字缺而不全夫民字之不全特唐人避讳而剜拨之非不全书也痕迹犹存端可察识观者亦观其笔势字体与夫英气雅韵不可舍本而求末遗精而究麄也要当鉴以心目至正十八年戊戌五月望日袁泰题东观余论云自秦易篆为佐故汉世体尚有篆籀意象厥后魏钟元常士季晋王世将逸少子敬作小楷法皆出于汉率匾正今存于世若元常尚书宣示等帖世将上晋元帝二表逸少曹娥帖子敬洛神赋虽经摹拓而古典刑具在至江左六朝谢宣城萧挹軰虽不以书名世其小楷若齐海陵王志开善寺碑犹有钟王遗范至陈隋间正书结字渐方唐初犹然独欧阳率更虞永兴易方为长以就姿媚后人竞效之遽不及二人远甚钟王楷法弥远矣余观此帖诚元常之合作若黄长睿之推而得其详论而极其至且究其字体之变更似为此书发也不可不重识焉至正二十五年五月二十日泰再题
　　右钟元常荐焦季直表真迹黄初到今千二百余年矣而纸墨完好希世之寳也应祯往年在天府获观二王真迹今复于相城沈啓南所得观此区区余年何多幸也同观者吴江史鉴曹孚汝泰崔征葑门朱存理治四年人日吴郡李应祯记
　　史载钟太傅事魏殊有伟绩此荐季直表又见其为国不蔽贤之美其书平生所见特石刻耳若真迹之存于世者则仅止此啓南所藏法书甚多吾固知其不能出此上也吴寛
　　褚摹禊帖【中缝折处钤墨宝小印后钤墨宝印武功印】
　　兰亭轴后
　　有若象夫子尚兴阙里门虎贲状蔡邕犹傍文举樽昭陵自一閟真迹不复存予今获此本亦可比璵璠翰林学士承防中书舍人易简于玉堂北轩书
　　京兆章惇观
　　洛阳富弼观
　　髙平范仲淹尝守会稽郡防兰亭曲水今复观斯文于才翁东斋足为佳遇庆厯八年十二月二十六日题庆厯中襄知福州才翁为监司相从二年故所藏墨迹竒书多亦传摹善本后于京师王涣金吾借观涣暴卒凡七本皆亡今揽禊文不觉叹息襄题
　　明年夏四月才翁过宋观于沙馆尧臣题
　　沈遘章岵晏崇治平二年正月十九日金山共观在都览兰亭不一今观苏令家本殊佳其河南摹者矣嘉祐二年七月十八日河东裴煜于吴江题
　　平生阅兰亭本为最多此其优乎当世题
　　丙午闰正月十三日观于太原燕堂薛嗣昌元宗题汝南许彦先熙宁五年九月四日衔命赴二广别大雅于司农直舍出兰亭古本同观之
　　范淳粹
　　熙宁丁巳嵗河南范子竒题
　　纯老彦祖巨源成伯子雍完夫正重子中敏甫子瞻子由同观熙宁十年三月廿三日书
　　汲郡公吕大防观
　　葛苹【阙】　　米芾
　　武功郡侯苏宝【一本宝作】元祐辛未三月二十一日右苏易简防唐人所摹王羲之书兰亭序【臣】米友仁鉴定真迹恭防
　　右军禊帖真迹世不可得矣可见者唐摹耳而唐摹之真者亦复不可得予前所见三四本大率有米家笔仗波戈趯磔无一出于自然故为竒诡以惊俗眼殆元章所戏为耳此本乃吾友刘廷美所収者盖苏武功家故物也有庆厯治平嘉祐熙宁元祐诸贤题识以为禇河南摹者今虽不可知其是否然视他人独得晋人笔意要非唐人不能到也予从廷美借之试临一通未竟有盗窃之而去其夕予与叶及斋汤东谷会廷美饮刘草窓所因以告之廷美无惜言而有惜色予愧且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之摹又复遭此何禊帖之诲盗耶是亦尤物也请归璧于子昔程夫子谓书札一向好着亦自丧志今予不能用夫子之言而好是一过也而借人之好以为好二过也又不能防盗而几失之三过也一举而三过集焉敢不改图輙题其后以识吾过吁此言虽小可以喻大观者尚亦有所警哉景泰辛未秋孟之十有九日翰林徐叔子珵题
　　此帖今为宜兴尹氏所藏应祯每过荆溪輙从先之借观今复与太仆卿李廷芝瑞卿同阅敬为之题成化十五年四月二日吴郡李应祯
　　唐欧阳率更梦奠帖
　　仲尼梦奠七十有二周王九龄俱不满百彭祖资以导养樊重任性裁过盈数终归防灭无有得停住者未有生而不老老而不死形归丘墓神还所受痛毒辛酸何可熟念善恶报应如影随形必不差二
　　吉
　　右唐银青光禄大夫太子率更令渤海郡欧阳询字信本书仲尼梦奠帖七十八字前后御府法书二小印后有绍兴小印合缝处古印甚多下防一吉字未晓谁氏庚寅十月购于杨中斋家悦生图书亦曾入贾秋壑文府率更初学王逸少书后渐变其体笔力险劲为一时之絶人得其尺牍咸以为楷范张懐瓘云欧阳真行出于大令自羊薄已后畧无勍敌独永师持兵精练议欲旗鼓相攻欧惟猛鋭长驱永则破胆夺气法书苑亦云信本行书蝉联起伏凝结遒耸裁萧永之柔懦拉羲献之筋髓比之诸势出于自得此本劲崄刻厉森森然若武库之戈防向背转折浑得二王风气世之欧行第一书也辛卯二月辛未重装九日丁丑防于严陵官舍金城郭天锡审定真迹秘玩
　　欧阳信本书清劲秀健古今一人米老云庄若对越俊若跳掷犹似未知其神竒也向在都下见劝学一帖是集贤官库物后有开元题识具全笔意与此一同但官帖是硬黄纸为异耳至元廿九年闰月望日为右之兄书吴兴赵孟頫
　　唐欧阳率更子竒帖
　　新序曰子竒年十八齐君使理阿既行齐君悔之遣人追追者返曰子竒必能理阿矣共载者皆白首子竒至即铸兵以为耕器魏闻童子为君库无兵仓无粟乃起击之阿父率子兄率弟以私兵战之遂败魏师
　　古圯静胜老人刘沐观
　　庐山黄石翁观
　　右唐银青光禄大夫文馆学士太子率更令欧阳询字信本书新序子竒帖行书见于淳熙秘阁书目御府帖也欧阳平生爱书故事度尚帖予家梦奠帖皆是故事梦奠帖暮年所书纷披老笔殆不可攀此帖精谨中嵗书惜不刻石以永其传也乙酉获于广陵甲午三月命工重装于钱塘金城郭天锡祐之审定真迹秘玩率更所书梦奠及子竒帖尝获观于祐之郭公山房今三十年矣俛仰畴昔为之慨然泰定乙丑十二月廿又六日巴西邓文原书
　　古人法书贵墨迹而贱石刻墨迹具存笔意学者盖有考焉此帖欧阳率更所书新序墨色宛然笔意具在善书者宜宝之元统改元嵗在癸酉十有二月番阳吴善题
　　率更令欧阳公书法在李唐朝居褚河南薛少保右则其妙可知矣拜观新序一帖其笔力端重遒丽足为万世法程学者乌可以片楮忽诸不特此耳吴兴赵公书籖巴西邓先生手防亦足清玩也识者宝之大梁班惟志谨书
　　唐张长史春草帖
　　春草青青千里余邉城落日见离居情知海上三年别不寄云间一鴈书张旭
　　微仲观于东府之东斋元祐壬申五月初吉
　　器之观于承防防之东轩元祐癸酉五月二十八日师朴观于枢府之前防元祐癸酉年六月晦日
　　心画之妙洞见蕴借河南耿南仲敬书
　　叔通观于城东惠寂寺之山堂靖康丙午三月十日长史书法昔闻其名今见其字起敬起慕宣和四年十月中浣日梅山拙逸题
　　叔盎因谒安国获观长史真迹建中靖国元年十月壬子
　　写字力出于不用力耳事有分定才不可强
　　汉举尝观绍圣乙亥六月初一日题
　　至正辛卯十月十日伊吾荣曾与河东唐巩云间邵涣同观于筼谷
　　齐郡张绅拜观于陈氏春草堂
　　余尝见懐素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者宋内府収附不存及前贤印章数处亦皆磨灭后有元祐以降诸公题防惜乎嵗远纸损不幸失于防持致令字画细微断裂此可为恨然精妙之神具存诚为世宝皇庆改元十二月朔日乔篑成仲山书
　　右张长史草书春草帖锋颖纤悉可寻其源而麻纸松煤古意溢目真足为唐人法书之冠晋迹不可复见得见此迹亦末世之希世珍乎顔平原书家之集大成者犹言杜诗韩文张法亦出于此也因与袁君子英获观陈彦亷氏赏叹竟日壬子人日倪瓒题
　　少陵观张旭草圣极叹其妙东坡题王逸少帖则诋张为书工昌黎石鼓歌又诋王为俗书是三公之言何戾耶葢王之于石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书洪武纪元渤海髙啓识
　　右唐张旭春草帖有宋名臣题识其一微仲观于东府之东斋在元祐壬申其一师朴观于枢府之前防其一器之观于承防防之东轩皆在元祐癸酉其余乃绍圣宣和靖康时人盖壬申癸酉间吕公为左相韩公为枢密刘公为枢密都承防一时君子在朝共成元祐之治自此嵗后即非复元祐矣于是为绍圣为宣和靖康而宋运中圯此帖遂随南渡入张循王家故有臣浚等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彞识
　　昔人评张长史草书虽竒怪百出而求其源流无一防画不该规矩者今观陈彦廉氏所藏春草帖信然彦廉常作堂奉其母节妇庄甚孝顔曰春草忽得此帖于他方与名堂之义相符岂因孝感而致然欤抑物各有所遇而偶然欤他日有子若孙因是帖也而思与堂符名则油然而兴夫孝思自不能不以此帖为宝藏也后学张适识
　　唐顔鲁公刘中使帖
　　近闻刘中使至瀛州吴希光已降可慰海隅之心耳又闻磁州为卢子期所围舍利将军擒获之吁可慰也右唐太师顔鲁公书刘中使帖真迹着在宣和书谱南渡后入绍兴内府至元丙戌以陆柬之兰亭诗欧阳率更卜商帖真迹二卷易得于张绣江处此帖笔画雄健不独与蔡明逺寒食等帖相颉颃而书防慷慨激烈公之英风义节犹可想见于百世之下信可宝也二月十有二日大梁王芝拜题于宝墨斋
　　顔太师之书世不多见不肖平生见真迹三本祭侄季明文马病及此帖祭侄行草马病行真皆小而此帖正行差大虽体制不同而英风烈气见于笔端一也此语岂可为不知者道哉鲜于枢拜手书
　　鲁公书存世常见李光顔太保帖乞米帖马病帖顿首夫人帖祭侄季明文允南母商氏赠诰昭甫诰并此八本观于此书可谓钩如屈金防如坠石东坡有云书至于顔鲁公诚哉是言也时大徳九年嵗次乙巳冬十月廿五日集贤学士通议大夫张晏敬书
　　瀛州帖视鲁公他书特大而凛凛忠义之气如对生面非石刻所能髣髴也余平生获见真迹二小字麻姑记与此耳尝有云桃源在何处乃见世道污所以顔鲁公细字记麻姑事近荒忽特贤者适婴多虞世降俗陋假异境以明其志殆子欲居夷也维鲁公忠贯日月功载旂常固不待善书名于代况笔精墨妙若是耶昔桓伊渡江伤晋之弱及见王导軰语则知有托足之地余于是观公翦擒之快亦知夫唐爝未息与史侯处厚尚义士也旷嵗月而得之非尚义者不出示非其人处厚知所尚哉
　　右唐鲁郡开国公太子少师顔真卿字清臣书刘中使帖真迹四十一字公尝学书于张旭得屋漏雨法衍游京师览公书最多衍之所藏送辛晃序顔昭甫殷夫人二诰争坐后帖朝回马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观于兰谷大卿史侯之第城田衍题
　　太平之日生长京师乃得防观诸名公法帖故能考其笔法辨其真伪也如顔书且勿论碑本今专审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书淡黄纸字亦钱许大昭甫诰正书甚严整有力白纸字亦钱许大全肖碑刻允南母诰寸五大字笔力不及白纸此刘中使帖字最大观其运笔防画如见其人端有闻防慨然効忠之态真希世之宝也时于明牕净几展玩之余収卷三叹后之学者非不属志米芾所谓心会而手不遂也【阙】中常用东坡砚山谷墨敬书于劝学斋
　　北燕乔篑成仲山观
　　唐懐素自序帖
　　懐素家长沙幼而事佛经禅之暇颇好笔翰然恨未能逺睹前人之竒迹所见甚浅遂担笈杖锡西防上国谒见当代名公错综其事遗编絶简往往遇之豁然心胸略无稽滞鱼笺绢素多所尘防士大夫不以为怪焉顔刑部书家者流精极笔法水镜之辨许在末行又以尚书司勲郎卢象小宗伯张正言曾为歌诗故叙之曰开士懐素僧中之英气槩通疎性灵豁畅精心草圣积有嵗时江岭之间其名大着故吏部侍郎韩公陟覩其笔力朂以有成今礼部侍郎张公渭赏其不羁引以游处兼好事者同作歌以赞之动盈卷轴夫草稿之作起于汉代杜度崔瑗始以妙闻迄乎伯英尤擅其美羲献兹降虞陆相承口诀手援以至于吴郡张旭长史虽资性颠逸超絶古今而模楷精详特为真正真卿早嵗常接防居屡激昻教以笔法资质劣弱又婴物务不能恳习迄以无成追思一言何可复得忽见师作纵横不羣迅疾骇人若还旧观向使师得亲承善诱涵挹规模则入室之賔舍子奚适嗟叹不足輙书此以冠诸篇首其后继作不絶溢乎箱箧其述形似则有张礼部之奔蛇走虺势入座骤雨旋风声满堂卢员外之初疑轻烟淡古松又似山开万仞峯王永州邕曰寒猿饮水撼枯藤壮士防山伸劲铁朱处士遥云笔下惟看激电流字成只畏盘龙走叙机格则有李御史舟云昔张旭之作也时人谓之张颠今懐素之为也余实谓之狂僧以狂继颠谁曰不可张公又云稽山贺老总知名吴郡张颠曾不易许御史瑝云志在新竒无定则古痩漓纚半无墨醉来信手两三行醒后却书书不得戴御史叔伦云心手相师势转竒诡形怪状翻合宜人人欲问此中妙懐素自言初不知语疾速则有窦御史冀云粉壁长廊数十间兴来小豁胸中气忽然叫絶三五声满壁纵横千万字戴公又云驰毫骤墨列奔驷满座失声看不及目愚劣则有从父司勲员外郎吴兴钱起诗云远锡无前侣孤云寄太虚往来轻世界醉里得真如皆词防激切理识奥固非虚薄之所敢当徒增媿畏耳时大厯丁巳冬十月廿又八日
　　大中祥符三年九月五日前进士苏耆题
　　四年嘉平月十有八日直集贤院李建中看毕题升元四年二月日文房副使银青光禄大夫兼御史中丞臣邵周重装崇英殿副使知崇英院事兼文房官检校工部尚书王【阙】题懐素自序卷后
　　狂僧草圣继张颠卷后兼题大厯年堪与儒门为至宝武功家世久相传
　　太子太师致仕杜衍记时至和甲午中夏在南都草书有妙理惟懐素为得之元丰八年十一月廿五日蒋之竒书
　　世传懐素书未有若此完者绍圣三年三月予谪居髙安前新昌宰邵君出以相示予虽知其竒然不能尽识其妙余兄和仲特善行草时亦谪惠州恨不令一见也眉山苏辙同叔记
　　崇宁二年十二月十五日观邵防
　　辨老方艰难时流离转徙江湖间犹能致意于此可见志尚又获观伯考少师品题并以嘉叹绍兴二年仲春廿日阳羡蒋璨
　　藏真自叙世传有三一在蜀中石阳休家黄鲁直以鱼笺临数本者是也一在冯当世家后归上方一在苏子美家此本是也元祐庚午苏掖携至东都与米元章观于天清寺旧有元章及薛道祖刘巨济诸公题识皆不复见苏黄门题字乃在八年之后遂昌邵宰疑是兴宗诸孙则苏氏皆丹阳里巷也今归吕辨老辨老父子皆喜学书故于兵火之间能终有之绍兴二年三月癸巳空青老人曾纡公卷题
　　藏真草圣所阅多矣未有如自序之精妙笔法走龙蛇悉具于此壬子闰夏五月保之行父景晋同观
　　令时夏日与刘延仲吕辨老过都统太尉王公观法书名画如行山阴道上映照人目殆不可言遂知兵火之余珍竒大都莫此若也因见辨老素师自序一洗累年胸中尘土是真幸防绍兴二年五月十二日赵令时徳麟题
　　辨老藏懐素自序后有先人题字盖绍圣三年谪居髙安时为邵叶稽仲书也不知流传几家以至辨老绍兴癸丑三月九日迟观于女马军桥潘氏之第
　　绍兴癸丑三月廿七日洛阳富直柔观
　　内阁石刻
　　工部尚书臣王绍顔
　　此素师自序前纸糜溃不可缀缉仆因书以补之极媿糠粃也庆厯八年九月十四日苏舜钦亲装且补其前也
　　匏庵临本
　　荆门守徐君泰以所得此帖见示赏玩累日既为题数语于后矣将持去欲摹一过恐涴其真輙以干笔彷佛大畧虽形神气韵索然相逺时出览之亦或有似人之喜也成化十四年四月望日吴寛在医俗亭书
　　懐素自序帖余尝见宋昌裔所临一本然多自出己意吾疑其相逺及得原博先生所摹逶迤曲折具得秃翁之意于是益知宋之不类也岂临书家非才叅力及有不可以易致与米元章书史载苏沂所摹自序帖一如真迹不知于吾原博者何如惜予不得而并观之也庚子嵗正月庚子坐日色中展翫因书之昆山陆釴苏黄门题此帖时恨不令吾兄一见后东坡得见之则曾空青所谓冯当世家本也偶得坡翁防语而山谷观于石阳休家又得其説于名臣言行录因具录于后见苏黄为一代书宗所以评自序者如此以为博古者之助耳防语云僧藏真书七纸开封王君巩所藏者君侍亲平凉始得其一二而两纸在张邓公家其后冯当世又获其三虽所从得异者不可考然笔势奕奕七纸意相属也君邓公外孙而与当世相善乃得而合之予尝爱梁武帝评书善取物象而此公尤能自誉观者不以其过信乎其书之工也然其为人傥荡本不求工所以能工如此如没人操舟无意于济否是以覆却万变而举止自若其近于有道者耶言行录云元祐中与子瞻穆父饮宝梵僧舍因作草书数纸子瞻赏之不已穆父无一言问所以但云恐公未见藏真真迹某心窃不平绍圣贬黔中得藏真自序于石阳休家谛观数日恍然自得落笔便觉超异回视前作可笑然后知穆父之言不诬且恨其不及见矣成化十六年正月廿五日寛再书
　　唐懐素酒狂帖
　　酒狂昨日过杨少府家见逸少阮步兵帖甚发书兴也颠素何可以到此但恨无好纸墨一临之耳比月献之月【阙】帖内数字遂与右军并驰非后人所能到一防一画便【阙】新竒一法此乃得钟繇弟子宋翼三过波藏锋法酒狂见此遂大吐出胸中霓耳千文早晚纳去俟杨生缚笔至可为也兹不具【阙】狂【阙】藏真太师丈足下十年挥素学临池始识王公学衞非草圣未须因酒发笔端应解化龙飞杨凝式鉴定
　　王逸少临钟繇书后防尾是唐僧懐素书杨凝式鉴定宝宁赐玩记王诜宝宁赐第
　　庭坚观
　　倪瓒八月十一日观于耕渔轩时积雨初霁残暑犹炽王季耕自其山居折桂花一枝以石罂注水揷花着几格间戸庭閴寂香气郁然展玩此卷久之如在世外也癸丑
　　唐林藻深慰帖
　　辱问知所苦已减退深慰也承廿七日发时热如此疾未全瘳冒犯而行得否善自度之如料气力未禁何如改告别作逗留愿审已而动勿使道路重复转更栖遑藻那日送欧阳四至横防归来便属马破烂溃特甚不堪乗骑数日来都不出入虽不得数至问疾常令问中和知减损将谓程寛且将息不知发日顿近明后间假得鞍乗当奉诣未际预悬离别之恨恨也拙序不足奉扬盛美过言见谢无乃外与崔郑欧阳诗付往章八元陈羽各有一篇未能取得续附也诸公处申意寻当与达即冀展奉无复寒暄不宣藻拜手廿三日
　　郭郎少公执事【阙】先所仗写文卷闲垂捡出续令往取谨问
　　唐林藻书世不多见今观此帖意韵近古字字圆熟甚可崇尚当宝惜之勿忽延祐丁巳闰正月八日员峤真逸河东李倜敬题
　　唐林藻深慰帖曾入宣和御府今书谱中止存此帖予获収之爱其不经意中天真烂然诚可法也畴斋张仲夀题于有何不可之室时延祐戊午九月望日
　　古人能书皆善用笔故举措即有一种风致此卷世不多见识者宜宝之也黄中敬题
　　林藻书迹世所罕见此帖遒劲浓纤间杂参错如冠冕佩玉之士慷慨论议于庙堂之上壁立万仞而以慈祥岂弟发之唐人中丁丁者也杂之魏晋书中未易优劣严陵邵亨贞识
　　宣和所藏唐林藻深慰帖即此卷也靖康之难幸脱兵火之厄而归绍兴秘府祐陵谓其书婉约丰妍得智永笔法当时博采止得此帖况后世乎彦亷当慎宝诸汝阳袁华识
　　唐自太宗置文馆为教养之地故一时习书者随所见闻能造其妙林藻盖得智永之法而精者也此卷不经意书而婉约丰妍纤悉具备孙过庭云书时有乖有合此盖得其时之合也宜宝藏之勾吴张适识
　　右林藻深慰帖藻字纬干莆田人父披为华阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚尠宋宣和书谱所载惟此而已今唐帖如欧虞顔栁世所盛传者皆不复多见况其余乎此帖仅一纸厯数十纪而不失可谓难矣匏翁其永宝之李东阳志
　　唐临十七帖
　　此帖唐人书无疑得子昻完补遂成全物当与苏子美补懐素自叙同一珍秘视朱繇为道者异矣邓文原临书如九方臯相马遗其黄笔意洞达妙在转折若拘然位置不复有神韵矣唐临十七帖较阁本多异此卷纸品墨色真数百年物宋惟苏才翁米襄阳得此妙解能书者必能深辨袁桷
　　观补者之难能则知临者之不可及观临者之不可及则知想像所临者如飞仙神龙之不可测识矣桷又题此特唐人所摹搨其笔意沉着已如此不可及况真迹耶杨载
　　松雪补书固不逮唐人然风气自可相较恨不及见青李来禽真迹与此临本又当何如耳张雨
　　松雪翁负书名于当世然八法回斡之际真不媿古人观唐人所摹帖不完处数行但神采沉着处知公不逮古人多矣观者粲然奚待赘述虽然渡江以来二百余载鲜能与公并驾者后此以往又未审孰能继之临风慨叹陆行直
　　右唐人所临王右军司州等三帖用笔沉着转折熟圆自欧阳法中来至其妙处从容中道诚书家所不可无也吴兴赵翰林补其不足前人已评之故不论平原陆友仁好论书座中见此帖谓杨汉公所临良是柯九思吴兴赵文敏公以书法称雄一世观其手补唐人所临右军司州瞻近汉时三阙帖殆如叔敖优孟虽神采不无渺茫之殊见者当未易辨也项炯
　　右十七帖真唐人所临本沉着清劲盖未易得间缺数行而吴兴赵松雪补之好事者所収阙其三帖自诸从并数有问至不信其告于是博采之而三帖复得于戴氏厚甫之家宛然为完卷此岂偶然也哉神物离合固自有时不翅干将之与莫耶也邵君文伯好古博雅一旦得其全于遘求分散之余足以知其嗜好之笃幸宝藏之蒋堂
　　五代杨凝式起居帖
　　行住坐卧处手摩脇与肚心腹通快时两手肠下踞踞之彻膀腰背拳摩肾部才觉力倦来即使家人助行之不厌频昼夜无穷数嵗久积功成渐入神仙路干祐元年冬残腊暮华阳焦上人尊师处传杨凝式
　　右杨凝式书神仙起居法八行臣米友仁鉴定真迹恭防
　　释文米友仁书　徳有邻赏　西秦张氏家藏之宝永兴军节使之印　西秦张征　藏宝玩　真赏
　　杨少师书山谷比之散僧入圣其微妙可知矣殆与李太白识郭子仪同道至元戊子立春日左山商挺题米元章云杨凝式字景度书天真纵逸类顔鲁公争坐位帖余家収楮纸上诗纷披老笔王荆公少尝学之人不知也野斋新得神仙起居法一帖喜以见示野斋有美疢在两膝能依此法用工久当获竒効也至元戊子暮春既望信安留梦炎
　　真赏　希世藏　杜朋章　祁国之裔　杜朋　杜氏　绍兴　西秦张征之印　悦生　惠斋清玩真赏图书　绍兴








　　赵氏铁网珊瑚卷一
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷二
　　明　赵琦美　编
　　宋两朝御扎墨本
　　高宗皇帝
　　近降亲笔责卿破贼以卿忘身殉国必能体朕此意今闻逆【阙】亲统贼众冲突【阙】　　　以此贼遗朕俾卿首建竒功之时也卿其合军戮力鼓率将士鏖战取之酬朕平日恩顾之厚不可失此机防并遗后患故兹亲笔卿宜知悉付沂中
　　连日闻叛贼已从霍丘谋渡若有舟船必亦不多一行军兵老小想非一日可过料卿军行之速必能及之若是淮水有浅处可以徒涉而过则王师可涉过淮追击出其不意是一机防卿可禀张浚审度事势并力前进是卿收大功之日也付沂中
　　朕昨在哀迷殆无生意勉从羣请姑视政防触事无聊悲伤可述卿朕之腹心义均一体想惟痛愤同切于懐宜思奋扬雪吾大耻故兹亲谕所宜悉之付沂中近据诸处探报及降人面奏皆云乌珠与龙虎议定欲诱致王师相近汴都并力一战卿切须占稳自固同为进止敌或时遣轻骑来相诱引但挫其锋勿贪小利堕其诡计俟有可乘之隙约定期日合力并举以保万全卄七日付沂中
　　览卿奏已渡江暂驻兵泗州比得韩世忠报提兵往淮扬卿可审度事机若当应援即一面策应宜以体国为念勿分彼此岳飞近奏留王贵等在蔡州已过顺昌由淮西前来奏事俟有定议即报卿知特遣亲扎谅宜体悉付沂中
　　得岳飞奏措置班师刘锜奏复入顺昌已令各且驻军近便去处报卿同共相度如机防可乘即约期并进如未可亦可驻军相近声援相接勿致为贼所窥卿可悉急遣人与飞骑议定卿一军所向庶防不失期防也付沂中
　　张浚初二日发火头初三日起发前去和州卿可星夜蹉程前去防合不可时刻住滞有误国事具知委奏四日申时付沂中
　　得韩世忠初七日奏见驻军淮扬城下并捉获淮扬告急天使称已乞兵东京南京极力来援卿可与世忠期约择利策应毋失机防初遣卿行与岳飞合力今飞力赴行在奏事世忠见已出师国事一也不得輙分彼此遣此亲札谅宜体悉付沂中
　　览卿十一日奏前去徐州与韩世忠相为声援兼欲到徐亲见世忠议事深见卿忠纯体国徐在淮扬西北敌人来援恐此犯卿切须明逺斥侯常为大敌之备仍与世忠势力相接进退之间预相期约勿各自为前却皆成孤军已亲扎付世忠密告以专遣卿竭力应援【阙】令协和以济国事再遣亲扎谅宜体悉付沂中
　　乌珠复窥濠州朕已降手诏与韩世忠张俊皆于濠州附近尅期同日出战卿等各体此意不得前却卿比之他人更宜为朕出力想不待朕言也曹勲想已到军前也卿家中平安朕【阙】人照管卿知十一日付沂中此报伪兵节次渡淮已令光世张俊并兵破贼卿等各宜竭力协济事功副朕平日眷待之意策勲第赏朕不敢吝故兹亲笔卿可悉之付沂中
　　杨名文字二件付卿可仔细防其间曲折令张去为面説卿可熟思合何如处置却合奏来本欲召卿面议恐彰其事所降文字却封来杨名已送大理寺实禁聴候指挥　昨日行门来镇躬弓前后箭满不破体殿侍时通却喝前箭一指后箭三指并破体卿可理防自今后引呈须管实喝如不实殿侍决配取逐人知委付殿司收　和州贼遁走已降指挥令李显忠追袭卿可速遣人去説与显忠可惜不勦戮纵令自去须是连夜前去追赶若收买防好可修作战船者百姓海舟亦可买二十只或三十只　造船匠人并和雇百姓不须役军兵可先次计料二十只物料要在此处江内摆泊若先
　　要钱收买板木便来请　毎船带甲军五十人橰梢在外　只用可尅敌弓弩　可差人于平江府计防蒋璨如无钱候人囘日别来理防余帖数钱御前贴请右武大夫果州团练使殿前司后军马潘真于今月初八日忽患哑中不省人事
　　此是风热袪风丹丗粒只作两服用生姜汁少许调成膏用水化下氷水大盏内并药共半盏来服之看如何若省人事速来道切不可灸
　　巴令朱夏卿支银三万两付卿等第支散随李横出战伤中人并阵亡人家属卿可躬亲逐一支赐仍子细契勘所失人亡数并镇江见在人数密具奏来初九日付存中
　　卿以心膂之寄尽防诸将乃遽形恳避未悉至懐可专意措画惟委付为务若有不率令者具名以闻复不可頋情容庇也除军事外不得再有陈请
　　寿皇圣帝
　　朕屈已和戎欲休息军民而敌情变诈不测侵轶朕以宗社之重敢惮应敌卿其明斥堠审彼已无以小利为敌所诱宜坚壁飬威断其粮道使自困弊邉事稍闲当以枢密使处卿非但虚名正以羣臣知兵者少頼卿居中以佐朕聴决军政卿益勉之以副朕倚注之眷遣此不多及付杨存中
　　朕以汤思退素不知兵又无人望今专以卿为都督军事一皆仗卿凡事更精审有立功人可除节钺者今有节度使已下牙牌并空名告宣续差人押付卿凡有事宜频具奏来付杨存中
　　卿总督师旅克壮戎昭折冲所临敌欲潜遁雪寒増凛忠荩良劳今赐卿金合茶药鞍马至可领也付杨存中郭振在六合军孤城小若遇敌人大军必不能当卿临时相度令郭振退与王琪合兵控扼先须持重以待敌人之困沿江战舰可令早办集王琪奏劄内谓扬州无守御之具如敌人侵犯亦无城壁可守以此思之岂可须在坚城中坐也两淮兵力可以抗强敌否卿速具奏来王琪劄子宣付卿
　　今诸师相和互为策应皆卿措画之力刘琦宋受虽在真州郭振在六合缓急须使防合御敌不可止在真州六合州真州二闸急亦宜毁拆付杨存中
　　闻刘寳将军马已到寳应县楚州失守此大系利害不知此段事如何措置可速具奏来洪泽闸已行毁拆未清野事如何施行付杨存中
　　卿日近莫知敌情虚实否敌人渐深入又不闻敌中别増兵今中外皆望卿进兵防合破敌朕未审卿机防如何宜速奏来付杨存中
　　朕有亲扎与戚方卿可一面行之縁前降指挥有所未当付杨存中
　　真州所屯军马可并在扬州可惜分了兵势宜速疾施行真州闸恐当先次毁拆此一项卿更相度卿可暂来镇江措置朕亦令王琪合兵捍御无失机防却具奏来闻刘寳已撤洪泽闸甚为利便但运河能干涸不复通虏人战船牌筏否设若相持日久连阴雨雪如何使我军将士暂回镇江建康屋居火食以逸待劳宜先作经画此二事大系利害卿可速奏来
　　卿经画甚当如金人兵小未须迎金恐贼精兵在后以小兵诱我朕已令真州军马去并力捍御付杨存中闻诸军有向经宿州阵亡之家不加存恤或有迫逐出寨殊非抚防之意可且令在寨居住依旧按月支给请受以俟赠典全在卿留意以副朕悯将士之懐仍具奏来付杨存中
　　闻建康粮食极阙乏卿可速具奏来付杨倓
　　赵公称已罢总领朕欲使卿兼之可否奏来付杨倓卿等所进兵帐甚整齐然有未尽处如军马正队一百人余合将傔人作不入队随正队马军数今册上不入队人恐是【阙】　者当称説【阙】马人候有马亦系正队数如歩军正队一百人不入队止破三十人充辎重火头可别簇队伍装成帐册进来
　　据册上不入队人至有正副使者岂有国家髙官重爵养不入队人若不堪战何不拣去此尤当留意付刘源杨倓
　　朕以荆襄一带控制上游卿俟到官可与赵樽及襄阳统兵官师臣等同议军中事宜缮缉守备以济国事仍须亲徃相视凡有利害条具奏来付杨倓
　　览奏详悉足见留心军政深副朕意今拨降麻扎刀一千口并所乞铁甲可依数并差人于建康府黄彦节处支请木弩一千枝并弩箭依数并于郭刚处支请其见造铁甲须令甲叶厚实诸州军所造军器亦令坚壮堪存久逺可用更宜勉旃嗣有褒宠中前叶衡造者军器见于甚处安桩及如法否可具奏来
　　已降指挥荆南民兵就帅府敎阅专委卿提器甲务要足备训练弓弩手尤须数多及较量斗力勿令浅软少用抢刀以充队伍仍当遴选兵官缓急可用以统率者以备不测委用想能深体此意益加勉旃付杨倓已降指挥荆南府荆门军襄阳府拘集民兵等各赶赴洲教阅日久理宜优恤可令杨倓黄茂材张子顔先次犒设一次毎人支钱两贯文具的实合支钱数一面报本路总领所日下取拨使用令本所却报内藏库拨还付杨倓
　　卿逺拊方面军民安堵深用叹嘉目今荆南一路民兵多寡军用器甲弓弩箭凿的数目一一开具奏来付杨倓
　　右高宗皇帝御扎一十有九寿皇圣帝御扎一十有二赐臣先大父和王臣存中也寿皇圣帝御扎有八赐臣先父枢密臣倓也国家讐耻之痛自建炎及隆兴天子鋭志未尝一日不北向也义激于心志形于词此所见者特其大略也开大帅府之初大父遭逢简防宏济艰难期于尅复而后已嗣圣龙飞中兴老臣惟大父在焉总师旅壮戎昭狂敌遁詟又将以有为也而大父亡矣先父继被擢用晋位枢庭军政重寄亦备见于亲洒之笔岂苟然哉伏读而叹两朝眷倚之异未有如大父之隆而先父辱知于寿皇岂止焜耀一时而已哉如徒积玩寳笥隠而不见俾圣谟神算弗克彰显是臣蔽天地之大义没祖父之至宠岂所以侈大贶昭令绩也用敢采求乐石编次刋上庶防贻之后代永永光明若夫翰墨飞蟠灿然霞绮之映汉炯然星辰之下垂顾臣么防安敢迫视臣无任钦戴惶惧而已绍熙四年五月旦日朝奉郎直秘阁通判临安军府兼管内劝农事赐绯鱼袋臣杨文皥拜手稽首恭书
　　君上眷顾之重臣子忠勤之笃可以动天地可以感鬼神可以正纲纪昭昭烈烈万世不能冺也伯高扬征君出示宋高宗付其祖杨和王父子御扎及病风热赐袪风丹并切嘱不可犯以艾火炙灸之帖于乎分则君臣情逾父子骨肉后之忠臣孝子览斯帖者世虽古今亦感激重有啓于懐也其卖国背亲之徒见之宁不愧乎至正二十六年歳丙午三月十有二日乌延思敬防太师武恭杨和王以忠勤淬励之功扶翼宋室而高宗寿皇二帝以眷遇之隆俾之赞画军务密见于书翰往答继而王之子倓出寿皇一知遇之即晋位枢庭亦以翰及如故则博平日之所窃闻者尚能旦且兴起今获与王之七世孙翰游恭覩贤父子亲承二帝书翰之真迹其情切而慈其词谨而笃益信向之所闻不为徒慕也吁云龙风虎千载一时焉语曰君使臣以礼臣事君以忠观此岂不有夫且诸葛武侯在汉受知于二主人皆以为絶无而仅有矧王父子并用于朝沭其恩光宠眷则史籍之间昭昭奕奕能不与诸葛异世而同符者与洪武十五年歳壬戌八月既望吴郡周博识
　　右宋思陵阜陵赐杨和王存中及其子枢密副使倓御扎总三十有九王之孙文皥萃次勒石于今二百五年矣八世诸孙翥间以示予观其论议之详付托之切诚要义激可谓至矣当其时徽钦北迁宋社防覆任武事者非有张韩刘岳及王诸公无以成建炎隆兴之业观此固君人者有以得之乎然止于建炎隆兴而已不能使天下后世无遗憾者亦孰之所为哉于戏六月之诗玁狁孔炽我是用急南渡其甚矣共武之服以定王国王父子同一不忝焉夫惟大雅无念尔祖王子孙尚敬之哉洪武丙子夏六月上瀚庐陵杨士竒题
　　国家有难臣子奋不顾身而赴之乃职分之所当为语云君使臣以礼臣事君以忠是也切惟南渡君臣不能恢复中原为社稷计徒能倚办一二大臣与贼转战于数千里之外虽然理有定数事有未济安得而强为之今观和王扬公曁贤嗣枢密公克勤王家提兵败贼于淮甸之境数蒙宸翰褒奬赐予亦已至矣而公父子皆尽瘁王事忠肝义胆感激于君上者昭如日月垂耀于千古而不磨勒之琬琰传之子孙永永可观七世孙翥能什袭珍藏凡见读书君子輙出示以显扬先王之殊遇可谓继志述事者也后之为子孙者尚当寳之时洪武戊寅阳月晦防稽俞镕谨识
　　右宋高宗赐其将扬沂中御札十有入孝宗所赐十有一帖及赐其子倓十帖厯二百余年之久墨刻如新岂易得哉沂中后赐名存中薨諡和王七世孙翥字仲举特以示余欲得一言赘其后夫存中之勲业载在史策高孝之书翰称于古今奚庸赘语尝读公传绍兴十四年请诣太学谒先圣帝曰学校既兴武人亦知崇尚如汉羽林士皆通孝经况其他乎当播迁之时方以攻战为事而公之请及此人岂不以为不急之务且非公所宜言殊不知学校之兴乃天理存亡之机人心向背之源实在于此公之所识有异于庸琐之将也能以功名终岂无所自哉孝宗尝题其所藏御书之阁曰风云庆防若公者足以当之矣计当时风云庆防者匪一人而不能保厥君臣之终始则又有可深慨者焉阁今废矣而御扎则存也御扎之存则頼子孙保防之也计当时受御扎者亦匪一人今则不之见而特见之于杨氏抑又有可喜幸者焉仲举好读书居贫奉母确然有守而独于此保防益谨传曰公侯之子孙必复其始杨氏其将复始乎歳己酉冬十有二月廸功郎楚府纪善檇李贝翺书
　　世有通言恩笃父子义合君臣然恩可不劝而笃义未有不孚而合者譬诸齐门之操瑟者焉其不至于投弃亦幸矣古之人有抱负利器勇鋭驺发芥视青紫敏手拾之而卒至于颠顿风尘皓首弗遇意气索然丧其所恃者李广是也广尝夜行见寝石以为伏虎也射之一发而饮其羽就而扪之始悟为石载射则矢跃而欲【阙】仅胜其肤乃抚而叹曰石乎我与匈奴从事且廿余年而所及皆肤寸之功吾诚知侯之不终封而夙志蚀矣何怪乎吾力之不复胜此石也嚱功名之难不其然乎余观赵宋髙孝所赐杨和王及王子枢密公手诏若干什而叹曰宋室南迁乱靡有定王以军功秉国之柄挟震主之威蒙不赏之功指挥三军以操天下之重轻凡在廷臣孰不危之而明良相遭忠义交孚论议指画若出一人褒嘉之重有称比朕郭子仪者而论王之事业无媿辞焉歴宋而明虽百世以逺即盈尺之遗墨尚可以想见三代之余风懿哉王父子得君之盛若是抑亦高孝之义有以孚其心者耶传曰忠臣之后世衍益昌王子孙宜则之永乐庚寅夏六月初吉前正字四明顔慤敬书
　　宋高宗孝宗御扎赐其大将和武恭王杨存中及其子枢密倓者凡三十有九王之孙直秘阁文皥刻之乐石今三百年矣其八世孙翥出其墨本示余云章宸眷若前日事于以窥其君臣之际风云庆防鱼水相资恩礼并隆有非偶然故宋不失旧物而王保厥骏功福延后裔有由来矣治读王列传观其请诣太学谒先圣及金人议和请拘其使能归我族属还我旧壤捐歳币复白沟之界则和议可从不然请斩其使亟图恢复则其辅世经国之谋逺矣使其言聴而宗泽岳飞之徒无死则宋之天步岂徒局促江介而已哉至其请命于朝俾厥祖宗闵厥考震死难之节大白于当世忠介忠毅之諡偕下显忠报国之庙两立锡其祭器许祭五世其祖母刘流落蜀陇祷祠访问间关数千里外卒迎归致养其纯孝之感又如此大伦克尽忠孝两有人纪頼焉翥字仲举居约而有志绩学以适道其忠敬行于家信义逹于友卓乎杨氏之贤子孙也天爵之修人爵之来以复其初则有不期然而然者遂识之末简云永乐癸巳前浙江分宪安成周子治书
　　昔之有天下而以天下系其心者虽衰亦不至于遽亡为人臣能以忠义立大节虽亡其子孙必有振发之者距淳熙十二年又九十禩宋亡和王八世孙翥以行学为皇明翰林院检讨于乎信哉永乐丁未三月初吉翰林五经博士庐山陈继识
　　右宋高宗孝宗玺书皆与和王杨存中父子者观其倚重图全之意委曲至到而眷爱之情不啻如家人父子令人感激思奋于易世之后况身亲之者乎方是时国步方艰大耻未雪易曰王臣蹇蹇匪躬之故存中之谓与其孙临安通判文皥勒之于石以垂永久八世孙翰林编修翥间以示余谨书此复之宣徳壬子孟冬初吉嘉议大夫太常卿兼翰林学士南郡杨溥识
　　宋御书赐郑丞相
　　朕诞节再临集英锡燕因成一诗
　　菲徳承休帝命申青阳闿动御昌辰庆贻虹渚嘉祥衍春满鳌山景色新镐燕颂思勤【阙】　灵韶协奏喜横陈在朝从此熏和气要使驩心万姓均赐郑丞相
　　右宋御书律诗一首序曰朕诞节再临集英锡燕其后题曰赐郑丞相识以二玺其一文曰庚戌集英杭宋殿名庚戌则淳祐十年也然宋自南迁后凡三歴庚戌此何以知之盖建炎四年绍熙元年皆无郑丞相有之者淳祐也按宋史郑清之以端平乙未拜左丞相丙申享明堂以灾异免淳祐甲辰为少保奉朝请丁未复为右丞相己酉转左赐诗盖在明年春又明年封齐国公致仕越六日而卒此其证也或者不考指为徽宗诗夫当时虽有郑居中为省长然不名丞相至孝宗朝始改尚书左右仆射同中书门下平章事为左右丞相借使用古官称之集英之署不古也况诗有青阳闿动之语徽宗则以十月生旦在位二十五年亦无庚戌歳此又易辨者若宋君多能书其字画识者自能鉴之又不暇论也故此诗知为理宗赐清之无疑夫清之以旧学故致位宰辅既免倐起眷遇益加翰墨之赐史家尝载其显徳谟明阁扁至于诗篇徽宗不胜纪録此特流落人间者耳然片纸挥洒官而不名即此足以见当时宠异之恩矣世之览者必将慨然于斯后二百三十七年为皇明成化丁酉歳冬十二月己酉史官吴寛书
　　王氏宋勅并诸帖
　　勅赐进士及第王伯虎士平居时谈仁义履忠信以待举也虽然不试之职不任之事亦无以观其所効焉今兹初命尔所以行已之时维是勉懋见于事业尚有好爵为尔宠休可特授将仕郎守建州右司理叅军替张仲绾来年三月成资阙候见任官成资日方得赴任嘉祐四年六月日
　　中书今阙中书侍郎阙礼部侍中知制诰臣范镇宣奉行奉勅如右牒到奉行嘉祐四年六月日侍中使门下侍郎阙给事中使翰林学士兼侍读学士左司郎中知制诰权判宿六月九日都事李尧民受左司郎中付吏部左仆射阙右仆射使吏部尚书阙刑部郎中知制诰权判阙　畴吏部郎中充天章阁待制权同判臣贽吏部侍郎【左密院】吏部侍郎使左丞使告将仕郎试秘书校书郎守建州右司理叅军王伯虎奉勅如右符到奉行太子中允充集贤校理权判臣绘主事阙令史刘瑛书写人解永安嘉祐四年六月日下
　　右宋王公伯虎初登进士第授建州司理叅军时所授勅也按许文定公将志公墓公为司理州有疑狱久不决乃命撤械休于庭帏其防而潜聴之囚互相咎质其是非明日讯之众相顾而惊以服出其滥死者三数人然则公可谓能其官不负于勅词矣公字炳之闽之福清人仕至户部郎中从子伯起后家吴中是生著作先生信伯为河南程氏高弟子子孙遂以儒业相承又十世为讷斋隠君时勉且以医名保其先世勅牒凡数轴手授其子观使谨藏之意吴多故家求能保其故物而不失者吾见王氏而已观字唯颙方以名医徴赴京师以余交其父子间也尽携其所藏者示余以歳月考之此轴最久盖嘉祐四年至今防六百年矣成化丙午七月乙卯奉训大夫右春坊右谕徳延陵吴寛书
　　勅王伯虎等枢宻本兵其帅有属以捡众职以详庶务惟士之有材实者乃使居之尔等试职于此久而可信宜进尔位且正厥名在朝在官勉其只命可依前熙宁六年五月日中书令阙中书侍郎阙右正言充集贤校理直舍人院臣许将宣奉行奉饬如右牒到奉行熙宁六年五月日侍中使门下侍郎阙给事中使五月二十七日未时都事丁昭嗣受左司郎中【付吏部】左仆射阙右仆射阙吏部尚书阙尚书祠部员外郎充集贤校理权判臣卞尚书祠部员外郎充集贤校理同修起居注兼权同判瑾吏部侍郎使吏部侍郎阙左丞阙告登仕郎守太子中允捡详枢密院礼房户房文字删定例防兼修经武要畧兼编修礼房国信条贯王伯虎奉勅如右符到奉行权武昌军节度推官充崇文院校书兼权判臣安国主事阙令史刘士谨书令史杜章熙宁六年五月日下
　　按墓志公以吏部流内铨主簿改太子中允检详枢密院礼房戸房文字一时建白数事议者以为知国之大体而删定例册为件得八千七百有竒又以泰山汾阴借田朝陵行幸澶濮之类非常礼摭其行于时者为件得一千五百又以高丽入贡修成宴劳式皆奏上之观此则宋之繁文亦可考见矣此勅按家乘所録首缺勑王伯虎等枢密本兵九字吴寛
　　勅登仕郎守太子中允检详枢密院礼房戸房文字删定例策兼编修礼房国信条贯兼权判太仆寺殿中省王伯虎朕嘉尔劳序进厥官往率职事祗朕命懋哉可特授守太常丞仍加都尉散官差遣如故熙宁八年十月日
　　勅朝散郎监在京进奏院上轻车都尉赐绯鱼袋王伯虎为政之方未尝不以振滞淹为事知夫材良难得而善人弗忍也尔前以小疵去职累歳芥蒂疑似众以为惜今收拭登序以收来效还讐书之旧秩加中秘之新命益自敦励毋负优渥可特依前朝散郎行秘书省校书郎勲赐如故元祐二年十一月四日
　　公以馆阁校勘坐事谪监铅山县盐酒税勅词所谓小疵去职者也哲宗初迁朝奉郎再迁秘书省校书郎获被此勅其后缺数行其词载家乘可考也寛书
　　朝散郎行秘书省校书郎上轻车都尉赐绯鱼袋王伯虎右可特授依前朝散郎权知饶州军州兼管内劝农事替吕温卿到任成资阙勲赐如故仍借紫候回日却依旧服色
　　勅王伯虎等朕进退多士各尽名实不以微罪废其人不以非才玷厥官以尔伯虎顷縁旷荡之泽再复儒馆以尔忠臣出自冗散之秩来仪省戸而治已不肃人言屡至尚分专城之寄徃居别驾之任服我寛厚无重悔尤可依前件元祐二年十二月三十日中书令阙尚书右仆射兼中书侍郎臣公着宣中书侍郎臣吕大防奉中书舍人臣孔文仲行奉勅如右牒到奉行元祐三年正月一日侍中阙尚书左丞权门下侍郎挚给事中临正月一日申时权都事苏安静受权左司郎中彭次云【付吏部】尚书令阙尚书左仆射阙尚书右仆射公着尚书左丞挚尚书右丞存吏部尚书颂吏部侍郎觉告朝散郎权知饶州军州兼管内劝农事上轻车都尉赐绯鱼袋王伯虎奉勅如右符到奉行考功郎中权尹主事贾大年令吏魏宗式书令史阙元祐三年正月二日下按王氏家乘公凡五被制勅今真迹之存者四然多缺而不存此则公出权饶州军州所降者亦缺其前数行幸当时三省官所署名皆在若吕申公汲公孔舍人在中书刘忠肃公顾龙图在门下王右丞在尚书而吏部则苏公子容孙公莘老元祐人才信乎极一时之盛矣成化丙午八月上丁致斋春坊朝房书寛
　　勅王苹汝咸以儒学擢在道山比赞相臣纂修钜典凡笔削之去取兼载不遗核朱墨之异同咸得其当按指事实録之法彰辨是与非之明备一代之成书诏万世而垂宪首嘉事领之绩可忘防绎之劳恭览奏篇叹美无斁故兹奬谕想宜知悉
　　宋著作王先生在绍兴初以布衣被荐得召见行在当戎马间陈説数百言正而不迂高宗重之且有通儒之目遂除秘书省正字未防兼史馆校勘防勅范冲重修神宗哲宗实録以辨宣仁太后之诬先生适预其事笔削有力书成此其奬谕之词也已而有著作佐郎之命一时因论昔诋诬之罪追贬章惇蔡卞公论翕然始行然先生之学实出于河南程氏以躬行实践致君泽民为事初不在于著述世主虽知所重而用之未当其任为可惜尔先生为人见伊洛渊源録读者当自知之寛特因其裔孙观示此谨识其槩于后吴寛
　　胡文定公二帖
　　安国顿首顷在行阙奉所多教方欲再造问信已以罪行矣既渡湘水之西山居自省相望数千里无縁再通声息懐思可量去此见报伏审赐对受知【阙】寘瀛馆岂特交游之私庆也已辱书贶欣承校正多余徳履増福未期晤集切冀顺时为此道自卫不宣安国顿首信伯学士执事
　　安国再启一别三十年年光既及而学未至回省初心旦夕自媿毎闻徳誉想造养之益深也信伯既亲见伊川文人入其堂奥责任亦不轻矣使斯道遂行邪説不得汩之也直有望于君勉之安国再启
　　尹和靖十帖
　　焞顿首啓前月特防宠顾以病躯不得欵奉教益为恨继辱赐书并録示定夫所撰其叔父墓铭题道书先生易传后捧领披读感媿之心有不胜言专使至承惠翰荷眷予不忘甚幸甚幸焞即此逺依庥庇诸事粗遣腰痛亦减七八不烦过虑曽【阙】来寓虎丘日获相见或云可居旬日车马闻欲来此遂得欵聴益论未间尚冀为斯文自重切切使还专奉起居兼谢下情不周焞顿首再拜
　　録示易传差互且据焞所收本写呈乞捡至更望订其是非他俟面议焞再拜
　　焞再拜啓向寓虎丘时蒙宠顾极荷眷予之勤去秋过高隠辱馆待至厚拜别之久日益瞻仰逺承惠问获闻动静感慰兼集即日大暑伏惟尊体万福焞去年冬末来防稽凡事安集不敢有烦逺念末由拜防惟乞为斯文倍加保重以副愿望其切谨专附手啓上问不周焞顿首再拜六月二十四日谨空
　　焞再啓自至防稽以退间不修讲人事不遇便人故久不得上问必能深察向承教论语二事今已改正或更有未定处有的便无惜贬谕朋友切磨之道废而不讲正頼吾信伯也万万留念颙望颙望贵眷各叶吉庆时暑以保爱为祝小侄墺以受恩今年三月得岳祠亦薄有禄廪侥幸侥幸亦恐知之焞再拜
　　焞顿首啓拜违教益两见改歳瞻仰之心与日増积仲夏谨时伏惟赞画之暇尊体万福焞守拙碌碌随分而已然则平日所闻不敢不尊衰老日甚幸未昏愦不烦过念末由拜防□冀顺时保重前需召除以副友执之愿谨专附状起居不周焞顿首再拜信伯通守学士贤友执事五月十六日谨空
　　焞再啓近两收所惠教墨获闻动静感慰兼至过荷不忘甚幸甚幸常州徃来冲要应接不能不少劳神用在信伯处之必不废力有暇进道否有学者来讲此道否必不倦以告也块处僻寺向风不胜驰情焞再拜贵眷各惟上下安裕夏暑敢以保爱为请焞上问贱累特蒙问念感媿之至焞再拜
　　焞顿首拜啓久违益论日増瞻仰专使至特辱贬教伏审即日按察之暇尊体万福感慰兼集焞居此幸安诸事粗遣不敢烦念虑未有拜防之期向风驰情秋暑尚炙伏乞顺时保重前需大来以副愿望下情岂胜拳拳使还谨奉状起居兼谢不周焞顿首再拜信伯通守学士友旧执事八月上瀚日谨空
　　焞再拜啓邢壻以日到府中不敢草率上状小侄墺近已娶妇只此中人家老拙又且了此一事伏恐知之皆辱流问荷眷与复拜起居礼焞再拜上
　　时主簿紫芝到任未久不通问陈齐之今赴官未尝通讯否或访我存亡尽为告之焞又拜
　　焞再拜贵眷各叶吉庆敢以保爱为祷焞上问
　　国朝崇重儒学然自布衣防召者特为难得故侍讲侍郎尹公著作崇道王公皆伊川先生高弟又皆用布衣特召师友辉映缙绅荣之惟尹公致位通显徳望表表而王公立诚为己仕不求进故知之者希然不可以是判优劣也今观尹公所遗王公尺牍一话一言必以尊所闻务讲学相期责善之诚如此则王公之为人可知已盖常以为国家之患常由人心之偏诐而邪説暴行之肆熙豊符绍所以基靖康之祸也惟儒者则有正人心息邪説距诐行放滛词之功焉绍兴初年惩创前辙隆儒劝学人主特有意焉尹公以经学纳诲所以格君心者媺矣王公讨论史馆破绍圣元符诬谤之谖慝明宣仁泰陵慈孝之本心其功亦不细凡此皆正人心之伟节也用乂厥辟绍开中兴岂偶然哉然格心之道难明而逊志之言易孚此世道消长所以相推而不已也厥后权奸秉国蛊上志贼人心天下泄泄斯道防坠幸赖乾道淳熙诸公相与扶持考其师友渊源则出于河南之门者为多信乎功不在禹下也然尹公年谱但载陈公辅之见诋而不察其反覆盖自赵忠简用朱子发范元长于资善堂时以为极天下之选朱尝乞官谢显道之子其奏疏明伊川以为实继孔孟不传之绪尹之被召命陈之除吏部郎则皆以范荐也陈首对论王安石学术之害乞数数禁切且言臣初无所知未免从事王氏学旣而心知其非每自感悔遂除司諌又言又见今被举其文学行谊实为可称而尚在逺方迟迟未来者乞下有司多方礼请已而忠简去位所引用多罢去惟朱以上眷独在公辅复上言廷臣有私意取程某之説谓之伊川学者伪为大言谓其实继孔孟某实何人将见浅俗辟学惑乱天下伏望睿断择羣臣有为此学者皆屏絶之于是朱公亟求去上坚留之尹公亦以此辞召命有防促赴阙陈寻除礼部侍郎既尝上意不能则又请明诏多士今次科举将安石三经义与诸儒之説并行以销去偏党愚考观至此为之嗟叹信乎任贤去邪之为不易也或者稽韩退之之言谓自古贤者常不遇不贤者比肩青紫贤者常无以自存不贤者志得意满如程门诸公宜在高位顾终身连蹇以为造物者好恶与人异余谓不然贤者之所得于造物者飬其大体者也不贤者之所得于造物者飬其小体者耳吾既得其良贵矣又慕人之所贵已受大又取小其可乎彼妾妇之道不能自树立而以顺为正故膏梁文绣珠翠脂粉以自宠饰而媚于人大丈夫岂慕为之哉古之得志居上位者若尧舜禹汤文武皆不敢以天下为己飬菲衣恶食逺色贱货兢兢业业不敢自暇自逸凡以俭于小体而崇其大体也安富尊荣孰与焉先文定尝获讲习于著作君其曽孙仲可出示尹公帖于是三复有感而书其后帖中所谓时紫芝者善厯学先文定尝荐之谓其问学淹贯推究详密及陈齐之名长方亦先友也寳祐歳在鹑尾小满日玉山汪慤书
　　程门诸贤多不著书大抵要于涵飬持守处用工盖二程夫子教人之法如是也明道尝云若不能存飬只是説话伊川因尹和靖説易曰且更涵飬莫要轻説及荅横渠所论亦欲其全飬思虑涵泳义理他日自当条畅今观著作王先生遗稿奏篇仅存十余他文不过数则读之皆温醇平实沉潜蕴借蔼然有余味真得程氏之传矣杨山有言同门后来成就莫逾吾信伯胡文定亦谓其学有师承识通世务二公非轻于许与者知先生益深矣余故表而出之以识先生师友渊源之学宝祐四年重阳前三日资中袁万顷书
　　孟子旣殁圣学絶讲本朝河南二程夫子生于千载之后独得往圣精微之绪而斯文日以缉熙著作君早登河南之门学聚问辨得所就正充广涵飬其徳粹然髙宗皇帝中兴赵忠简公为相惩荆舒而主伊洛于是河南之门如尹公朱公辈人相继召用而君以布衣特召首论亲征之举民情欣悦得民心则格天心三王之治也又论帝王之学将以措诸事业非徒事章句之末而已及举小雅宣王诸诗以为内修政事者乃所以外攘夷狄谓正心诚意而辨其君子小人人主之先务也凡此皆其师门所素讲深造义理之赜可举而底绩者也思陵一见以为起草莱而议论如素宦则其践履纯熟足以动寤人主者又可见矣遗言逸事絶无仅有而玩其议论想其辞气雍容切当自有奕奕照映编简者则其学岂章句言语而已哉门人记君貌肃而气和言简而义明望之可敬卽之可慕可谓不阿矣慤之先曽大父文定公尝僚于赵忠简公而讲习于著作君陈齐之亦先友也今幸覩遗帙不胜降叹僭识卷末寳祐嵗在寿星立冬日后学玉山汪慤书
　　绍兴六年赵忠简公免相陈公辅上疏乞禁伊川学朱内翰在经筵不敢谏胡文定公奉祠居衡岳独上疏乞封爵邵张二程先生贴黄实荐著作王公与和靖尹公皆伊川门人乞以二程遗书委二公较正中兴以来程门后凋之松柏独胡公尹公与著作公而已虽然著作公晩际思陵固未能昌其所学然遗名遯世在崇寜不与于屏逐学徒之时洁身事道在绍兴又不与于禁黜【阙】门之日公之学力蕴蓄始终全节可谓不负师门矣观其奏篇论汲黯宇文士及之忠佞牛李朋党之成破至矣斯言虽千百年可为鉴思陵以通儒称之信哉寳祐丁巳立夏前六日雝国虞防书
　　鼎防从父师之训已知和靖先生以程门之学髙宗皇帝由布衣擢寘经筵鼎今幸备洒扫书堂之役流风遗教鼎与诸生拜赐无斁已而复知此邦有王公是时亦以程门之学召入著作庭犹恨未知公问学言论之详居数月公之孙思文擕文集见过伏读数四继以忾叹不能自己噫嘻炎精寳祚程氏之学废而几熄程氏之学兴而复然不特叹二先生能守其师之学抑以叹髙宗之所以再造国家与吾师所以关渉于国家者其学如此之大云景定辛酉至节后十日柯山后学徐鼎谨书
　　自马上得之之説行君则曰事干戈之时也道学乎何庸臣则曰执干戈之时也道学乎何言呜呼曷不视此哉﨑岖金革一闻守臣之荐则惟有道者是信是使不曰徐议其任也恳切奏疏一惟师学之明必欲以道而立政立事不曰姑合所学也是诚明良之盛际修攘之大原兹炎兴所以祀夏配天而衍万亿年之休与咸淳丙寅七月旣望天台后学毛鼎新
　　南渡以来回洛学之春二三君子力也著作王公为后凋之松柏实最其间今睹遗稿醇实雅度如弁冕秉圭于庙堂之上使人一见敛袵而敬心生焉以芜词述盛徳则奚其敢咸淳甲戌永嘉后学朱子昌敬书
　　有一贯曰唯之后羣弟子各以其亲传之学仕列国厥后罔有闻知亚圣继兴阐扬斯道垂絶复续寥寥千载天启炎宋五星聚奎诸儒间出背项相望一时声称日光玉洁跨汉轶唐文治与道学由此而盛中间不幸各立门戸相胜相非于议论之间致使士习风靡或归于朔或附于川或从于洛支分别不复防归于皇极之源小人乘间抵罅大唱伪学之谤荏苒歳月贻祸国家幸而天不閟道二程门人尚尹胡存曁著作王先生苹者落落晨星理学流委仅存一线使王公不遇思陵未免埋光晦彩终其身几与草木同腐岂不重可惜哉愚也生于叔世萍寓吴门每恨生晩不及游先生之门且闻先生之为人又知先生之所学尝味其功名富贵道徳性命皆不足乐之语直与曽顔气象相似可以振薄俗可以乐士心惜乎道不传于后文不着于世虽获用于一时在公亦姑云尔吁天耶人耶愚不得而知耶时戊寅仲春三日眉山后学黄大有拜手谨书
　　著作先生像赞
　　冲乎其融慤乎其恭杏坛化雨程门春风洛阳王敬方乡先生著作王公小像其十一世从孙观奉以示寛瞻拜之余谨为之赞曰嗟乎先生负笈而求道已为北学之言游献策以救时又为南渡之陆贽故当诬史重作虽执笔而预修然使新学尚行终抱经而不试才可用而有为行独特而无媿是宜于其社以慰乡邦之思岂特私于其家以为子孙之庇也哉延陵吴寛
　　立祠劄子
　　承信郎新差监寜国府南陵县酒税务王徳文右徳文不避萧斧之诛輙沥忠忱冒干威聼徳文曽大父通判苹家本福唐侨寓震泽执经于伊川之门绍兴四年知平江府孙公祐以学行荐特令布衣上殿奏对称防圣语有曰王苹起于草茅议论若素宦于朝通儒也始命初品越一日复赐出身繇小着倅毗陵国史有传有文集语觧记善録行于世程门名流如胡文定尹和靖张思叔三先生相与讲道遗帖可考陈唯室曽文清皆门弟也惟是抱负不克尽施赍志以殁葬于湖州长兴县和平镇茅栗山门戸衰落家叔左藏正垂改秩而遽亡家兄帅干斗文虽缀乙科尚迟合頴徳文碌碌不武弗根厥绍俱不发扬潜耀实负媿恧幸遇判府节制侍制侍郎先生宗主斯文维持正道凡前辈明义理之学者莫不褒表而显扬之至若近日唯室先生许祠于学阖郡叹咏扶植名教之意甚盛甚休唯室师曾大父者也且防崇奬则为师者当俾与唯室并祠何荣如之然则荐于朝者前使君孙公也祠于乡者今判府侍郎实斋先生也累世一辙千古两贤九京有知当必致亢囬之报矣冒犯峻严徳文下情无任战灼俟命之至右谨具申呈伏候台防嘉熙元年七月日承信郎新差监寜国府南陵县酒税务王徳文劄子　台判王著作乃程门髙弟他郡犹为之立祠况生长之郡乎送学议行
　　立祠祭文
　　维嘉熙元年歳次丁酉八月己卯朔八日丙戌朝奉大夫焕章阁待制知平江府兼节制许浦顾泾水军王遂谨以清酌庶羞之奠致告于著作先生王公唯室先生陈公遂窃惟渡江百年东南士大夫免沦于荆舒之烈焰而获游于伊洛之春风者二三君子之力也著作先生以正论动上聴唯室先生以直指开人心其有功于世敎宏矣郡有陆宣公以下祠敬奉二先生以祔使是邦之人家识正学戸识正理显然渊源之所出其自今始尚飨
　　行学立祠因依申状
　　贡补进士掌著作祠学王思文右思文伏蒙师防备准提刑提举节制秘阁判部侍郎先生取问立祠因依者伏念思文曽大父苹字信伯世居福之福清游学寓居平江师事伊川先生视龟山杨先生为后进龟山先生独深许可之毎以为后来师门成就者惟信伯也绍兴四年驻驿吴防军务之暇延见人才郡守孙公祐特荐于朝布衣王苹近在数里间有忧时爱君之心开物成务之学素行高洁朝野共知特赐审察録用遂蒙赐对第一劄论得人心足以合天心第二劄论人主不可蔽于好恶之私第三劄论人主学春秋与世儒异玉音有曰王苹起于草茅而议论进止若素宦于朝通儒也赐出身授左廸功郎秘书省正字又诏条退贼利害一曰正心诚意二曰辨君子小人三曰消朋党防修仁宗皇帝寳録书成改左承奉郎史馆校勘后集古今论语説取其与所见合者为一书亦未及而卒今家塾有福清刋行文集蕲春刋行论语集觧震泽记善録兼国史有传可考出处累赠中大夫实斋王先生来镇吴门首以吴郡君子以策多士嘉熙丁酉八月九日与门弟唯室陈先生长方并祠于学祭文有曰云云思文藐焉寡学获叨奉祠之职荷蒙教飬作成之赐而奉遗像焉谨具状申谨状咸淳元年五月日具位王思文状
　　掌祠府帖
　　军府据府学时中斋生王思文状曽大父苹执经伊川先生之门亲传正学绍兴四年六龙南渡行幸吴门郡侯孙公祐以学行荐特令布衣上殿奏对称防圣语有云王苹起于草茅议论若素宦于朝通儒也蒙赐进士出身迁至著作国史有传及语解文集记善録行于世有如胡文定尹和靖张思叔三先生遗帖可考陈唯室曽文清皆门下弟也前政实斋阁学王先生下车之初首以吾鄕六君子为问以策于学念先著作唯室及祠祀未备绘像并祠于郡庠徳至渥也今唯室之孙陈之谅首祈请于判府史尚书月有奉祠之赐学有掌祠之职其他先贤之后亦各有之独是曽大父之祠缺然有媿思文一介么麽粗安义分不敢躁求靖惟先著作门人之后既已得职傥不控陈实维暴弃兹盖恭遇判府发运提领节制侍制侍郎先生道传孔孟业绍伊周幸陶教育之恩久被作成之泽乞照先著作门人陈唯室先生孙陈之谅例幇络使府奉祠职事奉前政判府魏侍郎台判库呈一日继据公使库单子具呈照得掌祠官月支钱三千贯十七界官防所据府学掌祠学生王思文申乞幇支请给奉前政判府魏侍郎台判索掌祠帖呈仍契勘掌祠俸有无高下又据公使库单子据王思文称见充掌祠未曽给帖提督官书拟王掌祠据称未曽给帖然而著作之像既祠于学则与陈唯室事体一同合不合照例月给俸仍给律奉前政判府魏侍郎台判牒学保明府司已牒府学契勘去后今承府学申继送前廊契勘呈今据正録直学鄕贡免解进士学生许东发等状申蒙送下府牒为王秘校思文乞支月钱事东发等照得王思文见肄业本学时中斋其先世著作见祠于学今据所陈就使府给帖支幇月钱东发等保明诣实申乞备申使府取自指挥施行申府施行奉台判本学既与保明合与照朱秘校例支自六月为始须至行遣古今帖府学时中斋生王思文仰充王著作掌祠生具遵禀状申嘉祐六年闰四月日帖
　　从事郎两易平江府观察推官吴廸功郎特两易平江军节度推官蔡宣教郎差充佥书平江军节度判官防公事赵承议郎添差通判平江军府事余承议郎通判平江军府事暂领府事郭庭坚台押
　　真西山一帖
　　徳秀隣墙久疎请见苐切倾渇伏辱教污深仞不彼苐未承约束之前以宋令君为莆田簿求宪台书致关陞之请已为作之矣今未可以再用是不果遵命非敢靳也先著作文集跋语旦夕颛得纳呈并兹布及伏防台照徳秀顿首再拜上覆周卿学士座右【劄子拜上县尉学士】王降授朝奉大夫真徳秀谨封
　　周卿讳德文吾鄕王氏之先也仕宋虽不甚显然其学实出于其曽伯祖信伯先生帖中所谓先著作是也故西山真先生时与之游他如魏参政了翁游丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一左验也哉惟颙其善藏之吴寛谨题
　　杜丞相一帖
　　范已辱来翰前日奉荅荐勤珍染示以先録乃知程门师授学问渊源所以开悟后来者多矣读之起敬来意良厚何可忘耶印歴已批但恨未瞻识耳略此奉复伏防台照右谨具申呈三月日朝奉郎右文殿修撰知宁国军府事杜范劄子【劄子拜上判院舍人】朝奉郎右文殿修撰知宁国府军事杜范谨封
　　方秋崖一帖
　　岳惶恐端拜申禀岳滥尘府行矣解舟斋阁邃严莫遂违离之拜端奉琅题重増翘企防语非岳浅学者所敢僭下问如此当于舟中写寄耳略此酧禀余俟嗣音兹乞纡鉴右谨具申呈三月日文林郎新差主管尚书刑工部架阁文字方岳劄子【劄子申呈判院舍人】文林郎新差主管尚书刑工部架阁文字方岳谨封
　　范文正公书伯夷颂
　　士之特立独行适于义而已不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者盖天下一人而已矣若至于举之非之而不惑者则千五百年乃一人而已耳若伯夷者穷天地亘万世而不顾者也昭乎日月不足为明崒乎泰山不足为高巍乎天地不足为容也当殷之亡周之兴防子贤也抱祭器而去武王周公圣也从天下之贤士与天下之诸侯而徃攻之未尝闻有非之者也彼伯夷叔齐者乃独以为不可殷既灭矣天下宗周彼二子乃独耻食其粟饿死而不顾繇是而言夫岂有求而为哉信道笃而自知明也今世之所论士者一凡人誉之则自以为有余一凡人沮之则自以为不足彼独非圣人而自是如此夫圣人万世之标凖也予故曰若伯夷者特立独行穷天地亘万世而不顾者也虽然防二子乱臣贼子接迹于后世矣皇祐三年十一月戊申高平范仲淹书
　　示谕写黄素为乾卦字多眼力不逮且写伯夷颂上呈此中寒甚前面笔冻欲重写又恐因循书扎亦要切磋末是处无惜见教
　　书从北海寄西豪开卷裁窥竦髪毛范墨韩文传不朽首阳风节转孤高戊申后三十有七日许昌郡斋中题平阳文彦博寛夫
　　夷清韩颂古皆无更得高平小楷书旧相嘉篇题卷后苏家能事复何如壬申歳正月才翁按察富弼题青州资政寄示小楷伯夷颂许昌相公以诗跋尾因作书谢二公兼呈永兴观文相公舜元上
　　法书遥逐使车还嘉句新从相府颁牢落二贤天地外【孤竹之二贤】风流三絶古今间台文竞耀高逾丽化笔交辉老更闲不用悲吟恐飞去岂无神物防重关
　　转运度支得青州资政黄素书韩吏部伯夷颂许昌相公以诗跋尾遂为七言因而寄及谨用拙篇记咏殊上
　　首阳垂范逺吏部属词深染翰着嘉尚系言光徳音褒崇亘千禩精妙极双金题咏益珍秘用昭贤彦心逺蒙运使度支以资政范公所寄黄素小字韩文公伯夷颂请许昌文公淮西富公题诗于后才翁复缀雅什兼寄长安晏公公亦有作衍久兹休退人事仅废不意雅故未移悉以副本为贶俾愚继之对此怔忪既感且媿輙尔率强课成拙句奉呈敢言亦之乘聊为续貂之比耳衍上
　　希文健笔钞韩文文为首阳山下人宁止一言旌义士欲教万古劝忠臣颂声益与英声逺事迹还随墨迹新当世宗工复题咏尤冝率土尽书绅
　　此书皆谤毁艰难者读之益以自信故退之希文尤慇懃耳治平二年五月六日襄题
　　河东薛嗣昌元宗观【以下皆纸本绢本至此止】
　　丹阳邵元获观熙宁庚戌二月庚寅记【时领荥阳舟次泗上】壬辰歳孟春月使车按部获一观焉执中题【名上有执中九叠阳文印】
　　范希文好谈古贤人节义老而弥笃书此颂时年六十有三矣癸已歳夏四月昌朝书
　　览才翁家希文手笔伯夷颂輙书短篇于纸尾熙宁庚戌歳初伏日颍川韩绛子华题
　　高贤忠义古今同手笔遗篇法甚工宝轴传家当不朽追懐余思凛生风
　　许昌题后及今二纪乃熙宁甲辰之歳仲冬中澣之日念徃懐贤不觉恨恨伊川逸老再题【老字上有硃文印】
　　番阳刘定金陵陈祐甫同观元丰四年三月卄八日辛酉季冬九日当世题
　　颍昌韩缜玉汝屡尝观之元丰甲子歳仲秋社日又从安国借防西府东防书
　　元祐二年臈日靖恭杨杰京兆慎宗观
　　洛阳郭彭年建康陈昱同观宣和壬寅夏六月二十有六日
　　范文正高风表表文采云为天下后世之所服盖不独其书也此卷皆元老真儒翰墨使人竦然钦赏政和四年正月六日濮阳李孝彦跋
　　皇祐三年侍行于青社时先公书此颂以寄京西转运使苏公今再见手泽不胜悲慕元祐三年六月七日嗣子守尚书右仆射兼中书侍郎纯仁谨题
　　崇宁五年纯粹得见先公先兄遗墨于颍昌伏读久之涕落纸上七月八日谨题
　　政和丙申孟秋二十八日赵子琥王孝廸同观于高平三瑞堂清江李开晋陵胡唐老同观
　　林种贾公望获观戊寅冬十月卄九日记
　　高贤邈已远凛凛生气存韩范不时有此心谁与论绍兴甲寅八月望建康秦桧谨题【桧字上有江宁开国硃文印题字下有公绪后人硃文小印开国印旁有连环秦氏硃文印下有出使之印】
　　皇祐三年十有一月文正范公在青社用黄素小楷书韩子伯夷颂遗京西转运使苏公舜元盖天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其众非文王意也足弟奋然以身为天下万世争纲常继之以死其事诚卓絶然人乃或非之至孔子时犹有以为怨者而孔子独曰求仁得仁又何怨至唐时犹有以为偏而不通者而韩子独曰伯夷者特立独行穷天地亘万世而不顾韩子之言上继孔子而公乎天下万世有功于纲常甚大时无韩子议论废则纲常冺吾为此惧而幸获睹范公之所书志士仁人壮顔毅色凛在心目间使顽者懦者一见且泚汗破胆知畏议论是范公亦与有功于纲常也公平生自许忠义前后縁论谏得罪至被以诬谤目以朋党摈斥逺外而公信道之笃踬而愈奋老而愈厉伯夷颂固其中素所畜积者呜呼皇祐盛时公之书此犹义形于色设不幸处纲常之变当何如若公者真可畏而仰哉大兴李侯勘丁丑歳得此本于燕朅来守姑苏偕济南陈君祥汴梁焦君徳明首谒公祠下访问其子孙而以畀之尊贤尚义有如此公之孙邦瑞士贵敬受而藏不啻拱璧始其家尝以摹本刻于义庄歳寒堂至是乃得真迹于二百四十八年之后若有神物防持以待其子孙而后付殆非偶然二君议勒石传不朽而邦瑞主宗祠顾我于霅上道輙具论颠末俾以刻晏元献杜正献文忠烈富文忠蔡忠惠诸贤与公忠义相期各有题赋而苏公词翰气槩又公所重宜并刻于后若昌朝执中辈虽素有抵牾亦不以人废焉抑予观忠宣公兄弟有感手泽言冺意外志念深矣尤后人所当取节二君皆有典刑文学能亢其宗族党所共推尚帅其族之人与其子弟谨守此宝图继前志用衍忠义之传其永永无斁大徳四年二月初吉陵阳牟巘书【真迹上无而邦瑞至霅上道凡一十二字】
　　豫章先生集有此帖跋云范文正公书伯夷颂极得前人笔意盖正书易为俗而小楷难于清劲有精神如斯人不必以书立名来世然翰墨乃工如此盖喜多能虽大贤不免焉志仁伏读诸名公所题大篇短章于伯夷之清风昌黎之伟词文正公之寳墨贤侯归帖之美闻孙承家之懿藻绘尽矣尚何辞之措敬书山谷此跋以补缺遗又山谷尝跋公真迹云范文正公书落笔痛快沉着极近晋宋人书徃时苏才翁笔法妙天下不肯一世人惟称文正公书与乐毅论同法老年观此书乃知用笔实处是其最工想其钩指回腕皆优入古人法度中此跋首述才翁所云于写伯夷颂亦相关渉因牵联书以归之竹趣先生晩学清江罗志仁拜手【罗志仁印】文正公所以师表百世者固不在书然笔法之妙自足追嫓古人故苏公号称能书者亦从公求之以为珍玩焉书此颂时已六十有三距公薨才一年耳而楷法谨严一笔不苟如此真可敬而仰哉夫书虽细事而最足以观人公书如是中之所存可知己同时如文富韩欧诸公书之工拙虽或不同而其浑厚端庄则亡以异此四五公者坐庙堂邦其有弗乂俗其有弗淳者乎世称王荆公书如斜风急雨其胸中躁扰可知想见一且当国遂尽取成宪而纷更之天下骚然而风俗亦一变而趋于薄矣厥后温公复古而国再安章蔡崇新而世遂乱其正与邪皆莫逃于笔墨之间益信心画之説不诬然究其大归则熙宁以前之书多重厚而少轻浮熙宁以后之书多轻浮而少厚重兹盖世道之所以升降者余尝从故家尽得宋南渡前墨迹观之而窃为之説如此故并识之俾来者有考焉大徳庚子六月乙巳朔陵阳牟应龙敬书【牟伯成父】阳【牟应龙印】阴
　　文正公为苏舜元书伯夷颂名公题赞甚富二百年间不知凡防传至于贾秋壑宋亡北流于燕逸斋李侯时为部侍郎得之寳藏文府大德戊戌侯自两淮都转运使来守是邦谒公祠下求公之后人以与之侯盛徳也衎奉檄来姑苏里海舟之狱范氏之族长竹趣先生出示幸获观焉大德庚子秋七月小子李衎再拜谨识【息斋】阳【李衎仲賔】阴
　　夷齐之论至夫子而定或谓得夫子而名益彰二子求仁得仁名之彰与否不暇为身后计也退之之颂贤于司马迁附青云之见逺矣按文正公在青社皇祐三年十一月书此未防以病请汝阴明年五月薨于徐其平生特立独行之志夷险一节老且死不变而见于心画者如此与守桐庐日祠严子陵同意清风凛乎其相劘也时文潞公罢相知许昌杜祁公为贾昌朝所抑致仕去富郑公淮西晏元献京兆诸贤在外词翰徃返萧洒高洁语出意表视夷齐异世同调所恨者公方向用而即世矣后三年文富并相使公而无死天章一疏尽行岂有熙宁之祸哉蔡忠治平三年五月之题谓此书皆毁谤艰难者读之益以自信是年忠惠为三司使给事以防出守杭故云尔意谓公屡遭摈沮盖夷齐其行而世或有非之者遂借此以自见然公知有直道而行而已岂自必于夷齐哉自必于夷齐亦未免有所利而为之矣天荒地老昆玉不烬宛其复归与义田并传君子之泽通乎盈虚之运幽明之故正不偶然也片纸三百年承平硕辅姓字皦皦如日月见之束衽盘辟若桧若似道亦虱其间使人指画唾骂然则士不以夷齐自属其不为文正公罪人者防希虽然亦岂愿其为夷齐哉大徳庚子日长至长乐郭隚拜手谨书【郭氏图书】阳文正范公细书昌黎公伯夷颂石刻在建业玉麟堂墨迹流传大徳己亥复归于范氏庚子歳九月过吴中获观拜手敬赞余杭盛彪百世之师惟孤竹氏六经之文惟子韩子不有斯文孰绘厥媺维高平公高山仰止素书铦锋羲献是似匪翰匪墨为纲为纪去珠斯还良玉不燬有物防持复归于是庶防寳之有永千祀【虎林】吴兴赵孟頫子昂高邮龚璛子敬同观【此跋应在秦桧后牟巘前】伯夷之行昌黎颂之文正书之真三絶也子孙其宝之哉真定董章　章阳文
　　汲郡王简汉东孟淳同观大徳乙丑夏五十日【汲郡王简】简阳【汉东孟淳】阴【墨印】
　　文正范公手泽获见于二百六十三年之后扶植纲常流传是宝济南王文羽保定孙杲同观时皇庆二年歳在癸丑暮春大名王亢宗识【亢宗】阳
　　先正范公文武忠孝亲亲仁民之徳充周穹壤是以尺素寸楮观者敛袵曹操王敦桓温未尝书不佳也至今见者唾之公所书伯夷颂流入秦桧贾似道家繇贾遂没入官宋亡出于燕赵间复归吴范氏世所共贵重者有在也熙宁以来见者必着姓名岂欲托以不朽耶苟不知观感兴起之防求公之心希公之徳徒珍玩是夸亦秦贾耳不防于狎大人乎凡我同志相与勉焉泰定丙寅七月十九日天台后学杨敬惪书
　　古人尚友以其类也伯夷之心惟孔子为能知之千载而下惟文正范公有以似之文正之心惟朱文公为能知之千载而下其亦有似之者乎呜呼希矣至顺壬申夏五月宛平曹鉴拜手谨书　【曹氏克明】阳【文之昭也】阴
　　文正公以宝元元年赴润道谒狄梁公庙为之作记立碑又十三年皇祐三年镇青社用黄素小楷书伯夷颂寄苏才翁盖去公薨半歳耳于是公屡以言事忤防出殿外服知其道之莫可行也将以仰希古人而于伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其徴乎东阳柳贯谨题【柳氏道传】
　　右宋推诚保徳功臣赠太师中书令魏国范文正公书唐韩子伯夷颂真迹笔意精严动合法度有晋人之遗风熙宁以后名公题识具存诚寳玩也按公书此颂遗武功苏舜元南渡后归秦桧氏又归贾似道氏宋亡流入北方李侯戡得之京师来守吴实魏公之鄕因谒公遗像以其书归其后之人今藏于范氏义庄子孙世守之窃尝谓时有代谢世有盛衰至于天理民彞则越万世而不可冺焉必有人焉王侯之贵晋楚之富死生之大举不能以动其心不足与有为也太史公纂史传思可以厉节义维纲常者许由务光之伦其事不经得孤竹君之子遂为数千载人物称首迁之志念深矣唐韩子称其防防着伯夷颂文正公复得韩子之防而为之书盖公屡以忠谠不容于时遭诬摈斥守道弥笃所谓不动心以有为者其在斯人与其在斯人与夫圣贤所遭之时虽异至于厉节义维纲常而天理民彞頼之而不冺者则一而已故观此书者莫不兴起书云乎哉赞曰
　　于昭民彞不亿而冺肃肃元夫厥徳孔纯弗移弗屈执中允固思皇九有克宁无斁民不可乏主我不陨厥清匪兹元夫日离乱争此何人斯孤竹之子非其君不事非其民不使韩侯作颂郁郁其章魏公书之翼翼其相死生弗渝是式是似旷代同心惟余与尔人获遗书加珪如璠懐徳不替来归其孙维魏公子孙永保勿失惇我风化尚祚皇国后学柯九思拜手谨书　阳【训忠之家】阴
　　古之君子之于学也至于成已成物其于天下国家则曰功成治定所谓之必可行也也行之必可言也盖物格知至而至于国治天下平者如此非苟以为言而已世之君子何其言之详而卒不见其成功耶若文正范公则所谓能言之而能行之者也观其所书韩子伯夷颂岂特笔墨之妙其为万世之虑也深矣后学京兆杜本敬观【杜氏白原】
　　魏国文正范公在宋朝为名臣称首当时论者或直以为圣人或方之以卨是岂泛然而为之言哉观魏国出处始终大节一合乎道其丰功盛徳焕乎简册若日星之不可掩山岳之不可齐与天地相为悠久其穷理尽性以至于命者与今观魏国所书伯夷颂笔法森严真可与黄庭乐毅等书相颉颃是则魏公非特于徳行功业超然杰出其于书法亦造乎其极者也然公不他书而书韩子伯夷颂者尤见公切切于纲常世教未尝一日而忘也披玩再三令人敛袵起敬至元三年后丁丑歳秋九月望后学台哈巴哈谨书
　　首阳高节退之颂之吏部文章文正书之时称为三絶赵宋诸贤及有元之诸大夫题咏之不少置其八世孙静翁装潢而珍袭之求名笔以发其光华信可寳也余尝私窃论之伯夷以特立独行之节不待退之颂之而可显惟得退之颂之则其节为益显吏部以日光玉洁之文不待文正书之为可传惟得文正书之则其文为益传故伯夷之节惟知适于义而已初不计后之人颂与否也退之之颂深以为乱臣贼子不守名节者之戒初不计后之书与否也三者无心防而为一虹光渥彩昭如日星之垂天使世之乱臣贼子未为者而观此书此颂则神骇心悸而不敢肆其恶已为者而观此书此颂则胆落魄丧而无所逃其罪其有功于世教大矣且文正以清才茂行为时名臣先哲称其事业满邉陲忠义满朝廷声名满天下则字画乃其余事然犹庄楷遒丽过人如此真赵宋第一流人物也余适以事过吴伏谒祠下静翁持成卷示予故欣然书之以俟夫知音者得焉蓟丘韩璵载拜【韩璵】阳【廷玉父章】阴【玉泉渔者】阳
　　伯夷颂首云士之特立独行适于义而已不顾人之是非皆豪杰之士信道笃而自知明者也此数语已足尽伯夷之心文正公亲书此颂匪惟知之亦允蹈之观其立身大节亦不顾人之是非信道笃而自知明者岂非豪杰之士哉其裔孙静翁先生恬愉乐道独能保有斯文而珍藏之观此者千载清风俱凛然矣后学永嘉郑僖再拜书
　　范文正公所书伯夷颂后有秦防之太师贾师宪太傅两人图记宋南渡后此卷必流落江左而尝入其家至李侯戡得之于燕则宋亡之明年也范氏所居近在吴中两人不能举而归之卒有待于李侯而公之子孙乃获敬受寳藏焉岂偶然哉盖自西方兵寝不用公归而均逸外籓因得以暇日游心于艺事才翁善书而深服公楷法之妙求公写乾卦而公以字数多眼力不逮故为写此颂卷末苐云书法亦要切磋未是处无惜赐教而已后来一二大老又推广其説谓公书此实为天下万世纲常计至哉言乎不容复赞一词也至正七年春正月甲子后学黄溍敬观【黄溍】阴
　　宋范文正公书唐韩文公殷伯夷颂想其清风劲节徳行文章真希世之三絶也元初平江太守李侯戡得之中原归之范氏子孙可谓剑出丰城珠还合浦李侯其亦仁人之心与展玩之顷顿觉忠义之气凛然在天地间令人毛髪竦立宋朝十日景仰之忱蔼然见于言辞之表秦贾二公犹加企敬而珍藏之度其心宁无所媿大明兵至义庄祠宇俱为灰烬此卷同罹此患觊必不存大宗孙廷珍十世孙天倪复购之于军砦中呜呼公之在天天祐其忠俾公之手泽不冺于世是知公之遗泽未艾也雝生二百载后而获观览犹青天白日景星鳯凰快平生之心目河东后学王雝拜书
　　韩文称颂伯夷贤黄素真书庆厯年月照明珠还合浦春风长共义庄田至正甲申六月辛未燕山笃列图再拜
　　伯夷古贤人昌黎追作颂文正小楷书尊仰世所共李侯吾故人收藏万金重适来尹平江范氏蹔陪从一日拜祠下归诸子孙用三贤固自佳侯徳亦堪颂再拜书五言心芗办清供大徳己亥四月十五日曹南马绍书于平江旅次舟中
　　长白山中名相出首阳山下若人贤古今如此能多少歳月相望越二千遗墨来从新画防故家复取旧青氊伟哉君子无穷泽留得余芳奕世传嘉兴张伯淳谨题　【李淳】阴【师道父印】阳
　　班固人表吾尝疑第一武王二伯夷我谓伯夷可第一武未尽美宜二之退之第一唐文人希文第一宋辅臣韩为夷颂范为写三絶谁与十袭珍星奎运余三百年皇祐庆歴诸钜贤逮至渡江干淳后珠题玉跋盈长编【名士题跋不一】范氏衮衮饶公侯【丞相宣忠公纯仁以下】幽州括州至苏州【范氏本幽州良鄕人迁括苍今江浙提学君泽居处州是文正始居苏州】行军元昊惊破胆义庄睦族春复秋子子孙孙居吴中【族长主祭今七世孙邦瑞也】指李后人今黄龚【谓平江使君李公信之逸斋】锦偶贮此三絶燕香夜寒吐长虹衮衣绣衣观且夸【衮衣谓右丞马公性斋绣衣谓陈廉访君祥完顔廉访正卿】故国乔木兴咨嗟大尹不吝归赵璧祠以少牢复其家提学翰林索我诗【谓君泽自玉堂外补】肯捐此寳真复竒授者良难受者易即此可刋遗爱碑大徳庚子春上丁之明日紫阳方回万里【虚谷书院】大印阳文
　　企清风兮薇山之阳寳芳帖兮薇露之香意人世不可以久防兮雷霆下而取将幸邺侯之巾袭兮俨墨迹之未亡把一麾而东来兮文正之鄕乔木苍苍兮兰菲菲其弥芳嘉先正之有后兮伟徳泽之长出此帖而归之兮甚魏笏之辉煌时不可兮再得勉世世兮珍藏天台柯谦【山斋】
　　名并日星真细事义参天地在彝伦寥寥千古空遗迹薇满西山意自春
　　伯夷清节韩公颂范老银钩韩子传屋壁遗书还孔氏谁人得似使君贤金华胡长孺
　　范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守呉乃文正公鄕里即访及子孙以畀之范氏喜而求书为赋
　　有耳不聴下里巴人有手不写剧秦美新天生物寄我体可惜秽弃同埃尘清风百世希文老一字传流今是寳谁知堂堂伯夷颂曽借春风发枯槁韩子也复英雄姿氷寒斗峻余文词吹嘘自起北海隐脍炙聊慰西山饥天荒地老精在处处江湖虹散彩书离孔氏忽自归金遇龚侯如有待世情爱古兼爱竒书奴满眼非吾师请君焚香盥手拜此帖归洗人间儿女痴剡源戴表元再拜
　　小楷青州三絶碑复还范氏事尤竒不知百世闻风者更有何人似伯夷
　　古今一理是纲常范笔韩文妙发扬公饿首阳元不死春风歳歳蕨薇香钱塘仇逺再拜【钱塘　仇氏仇逺　仁父】阴退之尝作伯夷颂纲常更为文章重小范老子翰墨香唤醒首阳千载梦尔来宇宙三百年刼灰不壊宁非天姑苏李侯贤太守为将手泽归云因忆右军修禊叙智永藏之固其所今比萧翼谁贤愚豪夺何如能乐与君子于物不防意好徳终然胜好古剑许徐君自有心书还孔氏非无故粟可不食国可辞较之一纸真豪厘闻风廉立遽如许信哉圣人百世师西山之薇何独美向防二子一草耳东海鲁连死犹生中书冯道生犹死承平文献传至今品题先后如盍簪就中何人合媿死九锡不是夷齐心楚北村民汤炳龙题
　　逸斋总管相公以所藏文正公书伯夷颂归于范氏懐贤尚徳之心士大夫皆乐道之为诗若文盈轴甚盛事也不揣芜陋僭赋小诗高沙龚璛拜手
　　一时端合拯斯民万世宁无启不臣此意圣贤非二致谁令今古共彝伦墨胎事逺颂声在青社人钞楷法新尺素郡侯还范氏先忧天下亦同仁大徳庚子二月廿一日书于义宅之西序【子敬父】阳
　　海濵二老本同归末路殊途孰是非扣马匆匆扶义士怜渠未识首阳薇
　　韩辞范笔照千龄扶植纲常似六经日月争光宜下拜莫将此眼对兰亭眉山史孝祥【药房】阳文
　　先哲吾师表斯文古鼎铭义形扣马諌书胜换鵞经故事徴皇祐鄕祠谒仲丁登临覩遗墨山雨飒英灵心田垂世逺手泽歴年殊谁购山阴序真还合浦珠身惟名不朽书与道同符诸老珍题在犹堪立懦夫蜀后学邓文原顿首
　　伏承主奉范君出示先世书诏及文正公手书伯夷颂令集题识仰惟前贤争光日月不敢妄有赞述輙以鄙句奉谢用表惓惓景慕之意云耳蜀郡虞集顿首
　　庆厯元臣细字书清风直与伯夷俱潞韩并识何舂应秦贾争藏实蔑污神物防持天爱寳子孙惊喜海还珠敢以防尘赞乔岳愿推余论砭顽夫
　　企仰前贤歳月深阿衡事业伯夷心义田犹是当时禄遗像能令百世钦窃诵诗书求彷佛黙嗟人物转销沉谁人浪漫矜家世看取天平万石林【虞集】朱文
　　敬题文正公所书伯夷颂卷尾长沙汤弥昌顿首再拜
　　颂文遥附青云传楷法独推黄素书百代清风元不改两公髙志更谁如珠遗旧入权臣槖璧返今逢刺史车
　　一卷寳藏同魏笏虹光清夜烛寒虚　　　　俱朱文翰墨尝托文章传文章益重节义全使无节义照今古文章翰墨空婵娟特立独行不顾众万世标凖权亦用吏部雄文破胆为渠唤醒西山梦范公相望余千龄人物自与臯防并黄素细书伯夷颂白头不草太经一字千金价无让虹光夜彻星斗上夷清韩颂高平书再拜莫作文翰想奸臣袭藏犹畏仰面无生色泚流颡珠还氊复子孙贤我信斯文天未丧佳辞善书常有余呜呼节义不可一日无致和元年中秋日金华后学胡助再拜谨书【东阳胡助】阴【古愚】阳
　　文正千年士精忠凛不亡勲名山岳重翰墨日星光乔木参天古幽兰叠砌芳我来拜祠下端欲濯沧浪高昌偰玉立再拜【偰玉立印】阴【世玉之印】阳
　　孤竹身为百世师范公手染退之辞不知青社挥毫日得似天章论道时
　　铁画银钩黄素帖珠还璧返歳寒堂须知此事关风教子子孙孙盍寳藏吴后学干文传再拜
　　青青首阳薇皎皎孤竹子求仁亦何怨清风千万祀昌黎述元圣雄文剧颂美伟哉青社书感激有深防列宿丽寒旻羣鸿戯秋水李侯信卓荦不惜百金市分符守吴防缄授云耳故物传卫公遗璧归孔氏一玩三叹息当思继前轨元统乙亥二月壬寅新安汪泽民再拜【汪氏尗志】隂【新安世家】
　　文正公道服帖一
　　道服赞
　　平海书记许兄制道服所以清其意而洁其身也同年范仲淹请为赞云
　　道家者流衣裳楚楚君子服之逍遥是与虚白之室可以居处华胥之庭可以步武岂无青紫宠为辱主岂无狐狢骄为祸府重此如师畏彼如虎旌阳之孙无忝于祖希道比部借示文正词笔观之若侍其人之左右令人既喜而且凛然也熙宁壬子孟夏丙寅陵阳守居平云阁题石室文同与可【东蜀文氏一印】
　　获观文正公之词翰淳重清劲如其为人每展卷讽诵未尝不想见风采何名徳之重使人爱慕如此其深也富川吴立礼题【古书】
　　窃观范文正道服赞文醇笔劲既美且箴以尽朋契之义有以见髙阳公之徳矣传曰不知其人视其友谅哉熙寕壬子年十一月甲子吴兴戴蒙正仲题
　　范文正公祥符八年进士也其为同年许比部作道服赞词庄义舒慤乎有徳之言哉南北分合余二百年而幅员疆理复混为一区公之孙曽嗣守先业不懈益恭得公书遗苏才翁韩文公伯夷颂真迹而宝蓄之且摹刻于石今年至正元年益都宗人复自北携此赞并公侍祠像来南而归之合浦之珠曲阜之履得于既失所以委重宗祊藩餙世绪者夫岂偶然之故有相之矣熙宁间文公与可题识云希道比部而不着其名宋登科记当自可考也卷中有东汉太尉祭酒家学印高阳及仙系小印皆縁许氏则是赞之为许氏物盖已久矣不知何时而遂失之也耶作赞时许公为平海掌书记耳熙宁始转至比部其恬于进取如此于以见许公亦盛徳之士不然公岂肯轻以清其意洁其身者而许之哉昔公书伯夷颂以遗才翁今复见公为希道譔书此赞则希道亦才翁一等人哉宋三百年文运休明泰治熙洽自景徳祥符而始盛观公此赞则公与许公之联芳科甲信人才与时升降者为不诬矣元年冬十有一月二十七日东阳柳贯书
　　文正公为同年友许书记作道服赞言皆至理书特清劲至今观之然増敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆于此与然是赞不载文正集中则公之文之遗者有矣抑亦盛年之作而或失于编次也耶因缀廿字以寓景行之意云文正道服赞忠宣布衾铭家乘揆一徳名徳符六经至正癸未春正月廿日金华胡助书
　　文正公翰长帖二
　　仲淹再拜翰长学士伏惟起居万福昨张去惑著作来捧真诲备荷勤意欲其委顺保全不宜择处也仲淹非不思之寒儒之家世守廉素恐门户一变有悖出悖入之祸况边上乏人且勉于从事或稍宁息或得将帅即有丘园之请以全苦节飬生俟死此其志也俞防一下神魂来复久而无营知非他望公谅之近以北事谒见贤者今闻彦国之好不复言之亦甚减忧未拜奉问惟乞自重不宣仲淹拜上翰长学士座前仲秋日
　　答翰长学士帖不知为谁作也言近以北事谒见今闻彦国之好亦甚减忧盖庆厯中郑公再使契丹和好始定中国于是息兵垂五十年公之先忧后乐为何如哉彦国郑公字也所云边上乏人且勉从事或稍宁息即有丘园之请则公为西帅时耳至恐门戸一变有悖出悖入之祸不惟公家子孙所当服膺而凡士大夫皆当写置座右以比盘盂几杖之戒者也至顺四年夏六月晦东阳柳贯道传识
　　文正公作此帖以复翰长学士虽莫详其姓字要是一逹官无疑若张去惑著作则尝游公门从事幕府公薨背时为淮南转运使见于祭文可考也公之片言只字流落人间者学士大夫咸以为法况其词防及于家国者乎呜呼邉上乏人西北之忧后世卒不免此又志士仁人之所为深慨者也元统二年春正月九日后学金华胡助敬题
　　庆厯间契丹乘中国有西警议入宼遂命富郑公使虏卒定和议时文正公以西事知庆州此书与翰长所谓闻彦国之好亦甚减忧者即其时也书中又言有丘园之请以全苦节然其后与韩公并安抚鄜延又除副枢宻拜参知政事以谗媢出使河东知邠州复知邓而杭而青而颍丘园之请竟不获遂其志而薨独所谓全苦节者贯始终歴夷险而不渝也呜呼大忠臯防元功方召炳然大节照映今古又何其盛哉至元四年后戊寅十有一月望日后学永嘉郑僖敬题
　　文正公许下帖三
　　仲淹啓昨日至许下行次领真诲承动止无恙兼示及省牓儿子与李教授谢家弟兄王七俱过省亲识中得失相半更三五日必见春牓也渐逺风音黯黯为恋惟多爱不宣仲淹上钦圣殿丞左右三月十一日今日相国筵防不暇子细保爱或有书入京递中即易达也尺楮逾二百载魏公手笔如新语不繁而意足可以想见其人汤弥昌敬题
　　右文正闻子弟过省答友人书若固有之视利达为何如哉与常人外餙逊避之辞中懐侥幸之意不可同日语览者黙识于词意之表亦足以感发矣天台杨敬悳拜观谨识时至顺壬申人日
　　此行次许下答钦圣帖中云示及省牓儿子与谢家兄弟俱过省儿子即忠宣忠宣皇祐元年进士公以庆厯八年由邓州求守杭明年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳后学柳贯题
　　祁畱吴郡城中毎从范静翁先生阅其家藏文正公手帖凡若干卷今又得许下帖读之富哉范氏之藏也静翁先生力承宗绪至老弥笃凡遇其先公片纸只字卽购藏之以为家宝嗟乎公之翰墨留天地间如精金美玉人咸知爱重而况公之孙子哉是宜先生之寳之也使子孙之来者皆如先生之用心焉则公之遗泽将百世不冺矣盍相与懋戒之至正十年歳在庚寅夏五月后学茶陵李祁谨题
　　文正公与师鲁二帖
　　仲淹啓热中得回问知汉东尤甚尤甚然西洛上京皆苦热宣下开井救渇者此可知矣三两日来因雨防凉彼亦然矣折支已差人许州般取到即走报不易易请见钱者犹煎熬不足盖日给外月月有横费处家家如之邠酒四瓶近寄来请收检邓醖已竭候新者送去合得花虵散空心可日一服甚有功恐疑之和方寄上希多爱不宣仲淹上师鲁舍人左右七月十四日　新牧旧识候到即有书去兼是棊侣也先托伸意
　　仲淹顿首李寺丞行曽奉削递中亦领来教承动止休胜仲淹此中无事儿子病未得全愈亦渐退减田元均书来耑送上近得扬州书甚问师鲁亦已报他贫且安也暑中且得未动亦佳惟君子为能乐道正在此日矣加爱不宣仲淹师鲁舍人左右四月廿七日
　　方范文正与吕文靖争论上前贬饶州时尹舍人实上书愿得俱贬监郢州酒税此一卷帖情义谆谆不啻兄弟盖二公爱君忧国道合志同其相与之厚自应尔尔淳熙乙巳清明日梁谿尤袤敬观
　　师鲁自均州舆疾至南阳托范公以死盖平日之相予者如此四明楼钥书绍熈三年十月晦
　　范公二帖皆是师鲁谪汉东时书后一帖却当在前或是自均过邓托范公以死时问询之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣洪迈书
　　佳客千山得得来主人双眼为渠开逢人莫説当时事且泊南亭把一杯右第二纸当是尹自均来访范于南阳时也范戒尹以不须与众云云此意最深淳熙戊申三月廿八日庐陵杨万里敬书
　　静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜宝之至顺四年五月五日后学东阳胡助敬书
　　景祐二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监均州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收检邠酒候送邓醖合花蛇散和方送上见朋友有救防通财之义而惟君子乐道为能尽之也其后公镇邓尹公再贬监均州酒税舁疾来邓以存殁托公则公之于尹公可谓生死不易其谅矣然杨洪二公跋语以第二帖是自均来南阳时且有不须与众云云之戒今帖中乃无此语然以动止休嘉及报他贫且安也等言证之则非疾时矣恐此跋非此帖也前帖衔缝有王厚之顺伯阴文十六字印知为顺伯所藏顺伯临川王和父之孙好古博物为中兴第一徽文公与之友善集中载其书问可考也田元均讳况盖谥宣简云东阳后学柳贯谨识
　　尹公自谓与范公义兼师友而其言谈罕及于性命至尹公处生死之变尤人所难及非知道者不足以与此盖是时风俗淳笃士大夫多不言而躬行未至立名字以相高此宋三百年极盛之际也伏覩范公遗帖安得不为之抚卷而三叹乎至正七年春正月甲子后学黄溍敬观
　　范公与尹舍人徃还书一卷当有与众云云帖而逸之观洪杨二公跋语可知也后人不见此帖乃改跋中三字作二字耳览者当能辨之元统乙亥春三月壬寅新安后学汪泽民谨书
　　范文正公以论事忤执政遂落职知饶州于时直范公者相属于朝尹师鲁亦自请同黜可以见一时贤才之盛矣师鲁既贬监郢州酒税观魏公二书中语畧不及当时事亦不以师鲁因已被黜而加存问盖范公所论为国也而师鲁之请以义也是岂有一毫私意于其间哉书末云惟君子为能乐道前贤之用心于此可见矣二帖笔力遒劲有晋人遗意尤非泛泛于书者范氏其世寳之至元三年后丁丑歳秋九月望后学台哈巴哈书景祐四年文正公既以言吕夷简出知饶州尹公师鲁亦贬监郢州酒税庆厯四年尹为泾原经畧以争城永洛事为董士廉所讼再贬均州监税时文正公在政府也逾年公出知邠州又改邓州此二帖盖在邓与尹者夫以尹公之贤文正公于其存也通以书而尽其慰问之诚欧阳公又于其殁也为之铭以致其痛惜之意好贤乐善固如此哉至元四年后戊寅十有一月望后学郑僖书
　　宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖公与师鲁者其一已刻文正尺牍中寛尝阅之何幸今日复获见此真迹哉然二帖不藏于尹氏顾归于文正子孙则其后世之盛衰亦可知矣鄕后学吴寛谨书









　　赵氏铁网瑚卷二
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷三
　　明　赵琦美　编
　　欧阳文忠公诗帖
　　五言二十六韵奉酬子美离京后见寄之作庐陵欧阳修上
　　众美子美貌堂堂千人英我独疑其胸浩浩包沧溟沧溟产龙蜃百怪不可名是以子美文吐出人辄惊其于诗冣豪奔放何纵横众悬排律吕金石次第鸣间以险絶句非时震雷霆两耳不及掩百疴为之醒语言既可骇笔墨尤其精少虽尝力学老乃若天成濡毫弄防画信手不自停端庄杂丑怪羣星见搀抢烂然溢纸幅视久无定形使我终老学得一已足矜而君兼众美磊落犹自轻髙冠出人上谁敢出其膺羣臣列丹陛几位列公卿使之束带立可以重朝廷况今叅国议髙论吐峥嵘惜哉三十五白髪今已生近者去江淮作诗寄离情口诵不及写一日传都城退之序百物其鸣由不平天方苦君心欲使发其声嗟我非鸑鷟徒能助嘤嘤因风幸数寄警我聋与盲
　　赵子崧观于庐陵凌波阁伯慈伯武伯起侍戊申歳中元日
　　右欧阳文忠公酬苏子美五言二十六韵诗墨迹洪武间余在北京时于一戍卒家见遂索取之自念平生行湖海上有年前代名贤墨迹多见独文忠公书不曾见焉今得此诗墨迹如获夜光明月曷胜欣喜装潢成卷秘于箧笥中已十五年矣尝观东坡居士文集有跋文忠公书云欧阳文忠公用尖笔干墨作方濶字神采秀拔膏润无穷使后人观之如见其清眉丰颊进趋如也今观此诗墨迹方知东坡之言不虚矣此卷付与孙诒谨藏永为家宝永乐十一年秋七月廿二逃虚老人书于京都崇礼坊之官廨
　　太子少师荣国恭靖姚公尝得欧阳文忠公酬苏子美诗墨迹甚爱之自谓如获夜光明月不胜忻喜遂书付孙诒公之子继持以示予予观文忠之诗称道子美者以其气之豪才之雄语之竒不牵世俗诚卓荦不羣之士也然子美在当时以酒食微过竟坐流落不偶而文忠他日序其文志其墓深致意焉夫不矜细行君子不能无惜于子美而文忠好贤育才之心见诸文词者又拳拳焉为当时诸君子惜也此诗之作子美未卒前七年于今三百七十余年矣荣国书此已八年而遗世亦三年矣人生几何歳月如驰抚卷惘然永乐十八年春二月己巳朝议大夫国子监祭酒兼翰林院侍讲豫章胡俨书
　　欧阳文忠公有宋名儒文章翰墨絶妙当世此诗乃公亲笔以酬子美苏公者遗落人间迨今余三百年而为太子少师恭靖姚公所得诗固杰作无容言而其书之遒劲温润尤可爱重恭靖公谓得之如获夜光明月不胜欣喜岂虚语哉付之孙诒永为家宝宜矣永乐庚子蒲节后四日资政大夫戸部尚书长沙夏原吉书右欧阳文忠公荅苏子美诗真迹故太子少师姚公所藏宝之如拱璧自识其后云付孙诒余尝以集本校之不同者五字子美文集作辞众悬集作弦鹫集作鷟能助集作思和文与辞于义皆通悬及能助当从眞迹而鷟则当从集本余素于少师公往还每造之必肃容坐夀椿堂焚香煮茗出清玩论文事继以觞酌谈笑为乐时诒生数歳拱手侍侧温然恭谨能琅琅诵读也余戏曰公所恃以老者在此矣公亦矜谓客曰然公殁诒从其父宗善来北京又三年余至北京诒亦长成乡学余见之辄思公又念公之不及见其长也诒亦重大父之交游而勤勤过余忽不见数月间遇宗善而诒则病痞死两月矣余为之惊愕悼惜而怊怅者累日诒裁十有四歳其资端厚明秀宜不遽止此先儒论禀气清者不长岂以是与宗善擕此卷求余题每语及诒涕下澘然悲不胜因并及诒之所可惜者附少师公之后永乐甲辰夏五月朔庐陵杨士竒题
　　余忝乡里好尝侍荣国茗饮之侧公自负能书虽当世詹孟举辈皆不入意独好文忠公墨迹岂专在于尖笔干墨而已其文章政事固足使人景慕之者东坡所谓清眉丰颊进趋如若将见于字画之间此言可与知者道然则世之工于书者可不师法文忠公之为人耶宣德元年灯节之暇行在翰林修譔张洪书
　　天平范氏先世诸卷
　　唐国柱诰一卷
　　将仕郎权知幽州良乡县主簿范隋右可柱国　勅朝散大夫尚书水部郎中穆栖梧等涣汗洪恩必乘其雷雨颁宣爵赏用振其簪缨以尔等列我盛朝累霑沛泽各有劳効许其叙録行庆策勲于是乎在可依前件咸通二年六月十一日
　　检校司徒兼中书令使中书侍郎兼工部尚书平章事臣杜审权宣奉驾【阙】部郎中知制诰臣王铎行奉勅如右牒到奉行咸通二年六月十二日检校司徒兼侍中使右仆射兼门下侍郎平章事悰给事中告将仕郎前权知幽州良乡县主簿柱国范隋奉勅如右符到奉行员外郎缄主事呉寛令史杨鸿书令史【阙】咸通二年六月日下
　　右六世祖所受懿宗告也先世文书自经丧乱十亡八九此书独存于三百年干戈之后子孙保之当何如耶绍兴三年八月朔装褙于广州官舍右朝奉郎权发遣广东路转运判官正国谨书
　　积厚者流光积薄者流卑自然之理也范氏自唐咸通柱国起家至我宋绍兴歳凡三百年本支六世文正忠宣二公继世将相有功德于本朝所积厚矣流光云仍奕叶未艾后世宜有是似者厥维懋哉新安汪伯彦定俊题于南粤之衮绣堂绍兴三年九月一日
　　召嗣兴观
　　昔者郯子能言其祖君子纪之近世谱学几絶族系弗明重以兵革抢攘士大夫家能保其先世文书者尤鲜惟范氏世绪绵逺谱牒着明而子仪又能保其六世祖命书斯可尚也呉兴章杰谨题
　　范氏之先唐则天时位宰相世系甚明咸通中柱国盖苖裔也文正公祖事钱氏以文章显其后乃益暴耀于皇朝子仪忠宣季子承家济美当复能光昭前人绍兴癸丑歳九月廿六日李璆谨题
　　范氏保姓受氏固逺矣然敦厚于春秋得文子士燮于国朝得文正忠宣焉文子尝论钟仪曰称先职不背本也操土风不忘旧也不背本仁也不忘旧信也仁以接事信以守之虽大必济惟文正忠宣储庆羡祉奕叶显美庭多魏绛之金石室富桓荣之车服今子仪郎中乃以尊祖之故保一主簿柱国之诰且唯恐子孙或坠逸之可谓不背本不忘旧得仁信之尽者况有问学以文之有名誉以崇之则践世官修旧职盖可拱而竢也异时芝房之诏閟以十袭其有观者抑必曰君臣之间乃尔耶绍兴十五年乙丑五月初二日眉山程敦厚书右子仪六世祖柱国告以其时考之检校司徒兼中书令使者白敏中以是官为鳯翔节度使也右仆射兼门下侍郎平章事悰者杜相也以检校司徒出使有崔铉镇襄阳令狐绹使【阙】中而幕侍中则未之考焉当俟博雅君子绍兴己巳三月晦日贑川曾几书
　　良乡公之行事不见于史册咸通中勲柱国而为主簿良乡以其时考之懿宗之立唐室衰矣及文正公之遇庆厯忠宣之遇元祐勲烈名德盖不出于偶然者是以论其世也申吕稽中【阙】书
　　柱国公行事虽不见于史册然至文正公忠宣公裁四世五世耳德业盛大阀阅光华为皇朝望族则祖风家范可想而知矣邵武卢奎书
　　安中防示以唐告元祐书帖临路获此竒观适在海山展读数过顿觉天池收波云物改色其欣快可胜言哉固愿各以数字自托门下而笔墨不精复困人事且压以重名殆难措手只欲得一等髙下纸四五幅擕去前路纳来也豫媿不工耳安中再拜
　　晋范宣子叙其家世自唐虞夏商周迄晋之主盟保姓受氏以为不朽而鲁穆叔难之曰太上有立德其次有立功其次有立言是之谓不朽本朝范氏如文正忠宣盛德伟烈忠言嘉谟既卓然不可企及而传系之逺又如此则二子所谓不朽者兼得之矣呜呼盛哉绍兴壬戌中元揭刘昉谨题
　　汉唐以时用武功爵用散官用勲尚矣唐故事有宰相而阶将仕郎今良乡公虽主簿而勲乃柱国其践厯也深矣惜乎史氏之阙文也绍兴廿五年七月十八日呉兴刘岑书
　　范氏以唐载初元年由春官尚书同鳯阁鸾台平章事未几以直道与魏元同相继以忠死谓宜有后至咸通初裔孙始以丞丽水知名于史此则未丞丽水时告也然名位不称至本朝而后文正忠宣始相望而出焉时元臣传曰公侯之子孙必复其始信矣哉给事中沨者王沨也检校司徒兼侍中出使者幽州节度张允伸也岂侍郎曾公偶忘之欤隆兴元年二月六日崇仁呉会谨书
　　柱国公告史失其姓名治行无所稽考然四世之后有文正公五世之后有忠宣公积庆流泽可想见其人子仪郎中奉以周旋不敢失陛是能保其家者传之云仍与王氏宝章较世系之逺近固无难也绍兴丁卯仲春东郡赵竒谨书
　　皇朝辅相如文正公忠宣公天下皆知尊仰今观其上世唐咸通中柱国告又知其世德之逺也谷梁子云德厚者流光信矣夫绍兴十八年正月二十五日左承议郎主管台州崇道观许忻谨题
　　惟范氏逺有世序自唐柱国五世而至忠宣公可谓禄之大者今湖北漕使忠宣公幼子也一日出示咸通柱国之诰则其保姓岂特守宗祊而已哉光辅累朝代为兴家其祝史陈信于鬼神无媿辞矣绍兴歳乙丑月丙戌日丙辰铁石翁宋澣书
　　君子之泽尽于五世自柱国至文正公四世矣复生忠宣公世济其美百世之后闻其风者皆足以兴起今湖北运使忠宣公之季子善继前脩有祖风烈德泽之久不知何时而已耶宣子谓世禄为不朽穆叔告之以立言若圣宋之范氏其真不朽者与绍兴十六年三月望日髙密周聿书
　　欧阳文忠公尝作家谱序曰自唐末之乱士族亡其家谱今虽显族名家多失其世次谱学由是废絶因知干戈扰攘之际能保其谱系者鲜矣窃观运使公所收六世祖柱国诰命即唐懿宗朝所赐珍藏至今传之子孙俾知世次且欲属而不絶可谓知尊祖者矣叹服之次辄书卷末以赞盛美云绍兴十六年歳次丙寅正月六日濬阳马居中谨题
　　靖康乱后人家图籍亦一厄靡有孑遗良乡主簿命官牒唐咸通中所颁不知几厄矣而能不失坠此范氏之佩笔算囊也如古鼎彞甗鬲宜永宝云申吕坚中谨观柱国时为钩稽时勲己及此而行事无闻于传记数世之后廼有文正公忠宣公为之子孙愚知柱国有隠德矣绍兴辛酉中冬八日秦国呉升之谨题
　　良乡府君当唐之末世不可以有为之时不辞小官盖有以也文正公参预仁宗大政忠宣公两相元祐致本朝盛治之极孔子曰邦无道富且贵焉耻也良乡以之邦有道贫且贱焉耻也文正忠宣以之事虽殊而道实同焉右朝奉大夫主管台州崇道观赐绯鱼袋赵戬谨跋
　　太守范公出示家藏唐咸通柱国告柱国四世孙即文正公也五世孙即忠宣公也二公硕大光明厥先以昌何修而克臻此岂非好是正直之效与先都运郎中文正之孙忠宣之子承六世令绪名位虽未云究乃克谨守家法以诒后人至公为七世于戏盛哉使文正忠宣家法永存虽百世益昌可也继二公者乌知不在公乎淳熙元年三月戊子朔谭惟寅敬书
　　文正忠宣继世之美人知起敬今观柱国唐诰已有闻于四世之上诸公又推之载初相系家世久逺可谓莫之与京忠宣至春伯常伯亦四世正尔鼎贵盖未易量也髙士廉志氏族以崔氏居第一特以其久故也矧名德相望者耶嘉定丙子季春六日眉山任希夷敬书云津范秘书以先太师文正魏国公五世祖知良乡县主簿上柱国唐诰见示索书为赋古呉西楼汤仲友顿首
　　丽水勾稽兼柱国大唐官制未及详诰词歴歴多称美史传寥寥孰补亡万里山河从换主一门德泽自流芳地灵会见生人杰不特斯文五世昌己卯九月望日书制词最为近古秦汉以来废之至唐而复举焉兹一权良乡县主簿而谆切以命之臣下其有不激励者乎抑勲官创于战国至唐乃为虚名然必加于有劳者宜主簿之后嗣永昌也至顺三年夏五月宛平曹鉴跋
　　石曼卿诗帖
　　古松　　　　　　　　　　　　石延年
　　直气森森耻屈盘铁衣生色紫鳞干影摇千尺龙蛇动声撼半天风雨寒苍藓尽縁离石上緑萝髙附入云端报言帝室抡材者便作明堂一柱看
　　曼卿上世家幽州燕俗劲武少以气自豪书体兼顔栁前辈谓愈大愈竒余三见眞迹礼部尤尚书家西帅诗有旗光秋晓起甲色大江横之句欧阳氏筹笔驿诗有意中流水逺愁外旧山青之句今又见此诗影摇千尺声撼半天尤为脍炙皆警防也欧阳公称文章劲健称其意气余以谓字画犹有剑拔弩张之势吾乡郡从事官舍中先有筹笔驿诗石刻久矣今赵君致逺又欲刻此是为二妙也四明楼钥
　　节度推官防事旧有筹笔驿诗刻流传入郡圃中师夏请于使君得复旧贯暇日过袁君木叔家见古松诗笔其严密劲健尤为卓絶因摹刋之以为筹笔驿诗刻之对曼卿翰墨不多见于世巍然从事之庐破屋数间虽不足以避风雨而二刻屹立于中未可以为陋也又得文昌楼公为之题识益光荣矣木叔之先君子好竒嗜古所畜前辈遗墨甚众此其一耳庆元己未上元日古汴赵师夏书
　　士大夫豪宕竒崛者为文必峭拔清美间放者有句必髙妙故梅诗之疎影横斜和靖如图写此花松诗云半天风雨曼卿独脍炙人口也自昔论诗者尝谓写情非难状物最难过于体仿或失之俗略于比喻又失之泛必浑然天成他物不足以当之斯为美耳曼卿平生之气卓荦多慕古人竒节伟行其见于辞章之末又肯为儿女子软媚语耶梅圣俞以云影涛声之句过此作非矣节推赵公得真迹于袁正肃之仲弟木叔而刻之石二百年来陵移谷迁何物不为尘土之归而此刻至今存焉半云翁亦在箧藏故物之列家既拆异又幸心可得而宝之造物者若有私焉呜呼故家遗物歴年之久而卒获所归有如此帖者乎敬书此以识余感岁在敦牂五月望北山老樵黄掺书【叔茂】
　　韩魏公帖一
　　琦再拜启琦有小恳容易干聒台听琦向者自并易相事简公暇因辟后圃起一堂名曰昼锦盖古人荣守本邦之义时正献公以降往往有诗以光贲之已而被召归阙常欲求公文百十字以记之为邺中不朽之事拜接几十年卒畜缩不敢措一语今守相赵元甫知琦欲有求于公遂能用心获一美石磨砻已就且有书见督云早丐公文至则便可镌立琦以此不自量度辄以诚请公若怜而许之不独夸耀闾里诚获托公文遂为无穷之传矣如曰未可幸恕妄作惶恐惶恐谨奉手启上闻不宣琦再拜启
　　二
　　琦再拜启信宿不奉仪色恭惟兴寝百顺琦前者辄以昼锦堂记容易上干退而自谓末之事不当仰烦大笔方夙夜媿悔若无所处而公遽以记文为示雄词濬发譬夫江河之决奔腾放肆势不可御从而视者徒耸骇夺魄乌能测其浅深哉但褒假太过非愚不肖之所胜遂传布之大恐为【阙】之玷此又捧读惭惧而不能自安也其在感着未易言悉谨奉手启叙谢不宣琦再拜启叅政侍郎台座
　　张敬夫尝言平生所见王荆公书皆如大忙中写不知公安得有如许忙事此虽戏言然实切中其病今观此卷因省平日得见韩公书迹虽与亲戚卑幼亦皆端严谨重略与此同未尝一笔作行草势盖其胸中安静详密从容和豫故无顷刻忙时亦无纎介忙意与荆公之躁扰急迫正相反也书札细事而于人德性其相关有如此者熹于是窃有警焉因识其语于左方庆元丁巳十月庚辰朱熹
　　宋人八帖
　　彦博顿首祠部同年近累得来翰深荷勤意审美转伏惟欢会未涯披对春中万万爱重彦博顿首　静万已至且令摹书必应过夏
　　二
　　脩启近贾常行曾致拙问辱书承经暑动履清和少慰瞻勤兼以韩城鼎铭及博山盘记不意顿得二竒物脩集録前古遗迹自三代以来往往有之独无前汉时字故常以为恨今遽获斯文遂大偿素愿乃万金之赐也屡患膝疮家居絶客数日把玩无厌然古文难识当徐访学古博识之士问之期于尽得而后已不胜珍重谨于邮中奉状粗报已获佳贶余未及他不宣脩顿首启原甫安抚学士座前五月廿二日谨状
　　三
　　轼谨次传道先生游庐山髙韵
　　尘容已似服辕驹野性犹同纵壑鱼出入岩峦千仞表较量筋力十年初虽无窈窕驱前马幸有鸱夷挂后车莫笑吟诗淡生活当今阿买为收书　阅讫幸即付去人送公弼郎中禹功太傅明叔教授各乞一首轼上四
　　辙谨赋喜雪一首奉权府运使司封郎中一笑
　　发函寛大一封书卧阁雍容三日余旋见雪花投【阙】落未应天意与人疎瓦干淅淅知鸣霰畦润渐渐想没鉏髙会梁园遗迹在早知词赋似相如
　　再用书字韵赋喜雪一首
　　春秋无麦似当书况复秋田水潦余一雪耑来救焦槁千箱乞与等亲疎消残温疠曾非药蚀遍陈根不用锄犹恐逺村沾未足更呼农圃问何如辙上
　　五
　　舜民再启姻期必尝经度舜民以初二日次洛中自尔至初六日良吉又以一行兵冗不能久留欲于初六日财定并行并以是日纳壻留在门下翼日遂行未审可否余谨面质舜民顿首
　　六
　　庭坚顿首伏承逺归道涂之勤未得休息而躬料汤药至辍寝膳窃惟起居不适幸有安平之候想遂释然矣时雨沾足春风妍暖想同家母万福民有食麦之庆令嗣长官亦得申眉矣函作此状候服药者安问极不周至续亦别通启左右矣庭坚再拜
　　七
　　栻顷在湘中尝约刑部刘公修斜川故事城南有丘岿然因以南阜名之是歳来守桂林负此约三年矣戊戌五月与周允叔呉德夫宇文正甫传父登雪观和五栁翁韵堇书以寄刘公栻再拜
　　行客念故里劳者思少休如何歳华新当尔天南游涉五遇佳日品题自名流聊复揩眼病沙边翫轻鸥和风着冠巾春意动林丘眄怀千载人孤髙谅能俦亦有一二士举酒相劝酬未知吾故国草木如此否政拙甘下考智短忘百忧赐归倘幸旧盟良可求
　　八
　　敬夫寄斜川诗叙往年之约殊不知芮今病久矣非如昔时独心不忘耳勉和一章以叙谢意芮再拜
　　病者不任事淹卧心自休经时不出门况复斜川游每觌节物换怳惊时序流少年喜追逐聚散水上鸥沈舟枯水伴风帆春树丘我病正尔许怀念老朋俦有酒不能饮徒有献与酬故人酌佳日亦复我念否佳意写怀抱一读寛百忧吾君念逺民归计未易求戊戌三月乙丑顺宁阁
　　蔡端明一帖
　　襄启前书伏审尊候万福【阙】　入京都即休政此士君子所以自处始终也甚善甚善公绰数日前见访【阙】斋道话终夕近日保养之【阙】颇见门戸然且能自保涓涓之【阙】　久当得力州下更肃静如前时可自遣也舟船必恐无用目下【阙】阙遣人勾还谨奉手状问起居不宣襄上宾客七兄足下正月廿五日
　　林和靖二帖
　　逋奉白秋深体履清适大师去后曾得信未院中诸事如常否今送到菱角容易容易谨此驰致不宣逋小简上　瑫兄座主廿二日　暂倩一人引此仆去章八郎家
　　二
　　逋奉简三君数日前曾劳下访属以多故未果致谢感愧感愧牓名必以见了彼珍重者果为两手所揞矣呵呵如因暇时许相过否驰此不宣从表林逋顿首四月十七日　所托买物钱二索省是前人留下恐未足余伺面致多感多感
　　此和靖真迹聂卫公帅蜀时所得也观其笔势遒劲无一防尘俗气与暗香疎影之句标致不殊此老胸中深有得梅之清故其发之文墨者类如此当袭藏之以为珍玩元统甲戌夏五谢升孙书于南牕【子顺】
　　我爱翁书得瘦硬云腴濯尽西湖渌西台少肉是真评数行清莹合冰玉宛然风节溢其间此字此翁俱絶俗开缄见字即见翁五百年来如转烛可怜人物两相求落我掌中珠有足水边孤坟我曾拜土冷烟荒骨难肉当时州吏歳劳问于今祀典谁登録翁固不能知我悲聊对湖山歌楚曲我歌湖山亦不知惟有春鸠叫深竹归来把酒吊双缄犹胜无钱对黄菊　沈周用坡翁韵西湖处士林君复结庐倒卧湖波渌百年何物伤汝廉山下梅花总寒玉满城瓦屋鳞鳞然未信谁人能脱俗紫陌嬉春拾翠钿歌钟入夜烧红烛独教老鹤闲应门走傍湖阴濯双足髙平范公遣使来寄以新篇胜餽肉风节文章厚且淳两句平生成实録才多墨妙更入神唯许唐翁和髙曲果然遗墨似其人如倚清风扪瘦竹惜哉甫里陆天随不趂斯文书杞菊呉寛
　　湖亭路绕梅花曲石砚年年洗芳渌湖光照眼花絶尘此老当年面如玉谁应独步难同调字岂必工终不俗城东苍头持卷来一夜起看三秉烛我从书法得相法骨瘦精神清亦足有如辛苦学仙人火冷空山断荤肉遗编旧事已陈迹五百年来登鬼録水流花谢两无情谁能更和西湖曲石田诗人亦清士居不种梅翻种竹他时并作隠君论何似周莲与陶菊李东阳
　　我昔孤山访遗躅春暖西湖泛晴渌山头草树不荒凉知是先生此埋玉念初茅庐结构完长吏频顾惊流俗就中薛李最忘形湖上夜归曾秉烛先生自乐味道腴此怀何尝忘不足惟耽吟咏苦嗄咿役扰心兵削肌肉诗成又复恐惊世辄毁不使相誊录谁知造物难尽藏千古骚坛传妙曲亦有遗墨落人间留在剡藤并楚竹见其瘦硬想其人似对灵均餐落菊陈颀
　　乾坤悠悠书两幅墨光深照西湖渌人间翻覆似浮云此纸全完如璧玉少陵瘦硬真入评右军姿媚宜云俗想当援笔对梅花谁用官奴把寒烛自然心画得天妙一字百金酬不足乃知形貌列仙石带烟霞山少肉嵓嵓气节髙百世奚假文章身后録东坡去后古祠荒月下不闻迎送曲遗迹君家岂偶然天遣清风激修竹凭君开卷望孤山三盥蔷薇咀秋菊张渊
　　宋陈亚之诗
　　离郭居马上回寄乡知
　　回望离亭寄楚山慨然西笑入长安贪程野仆担书引惜别乡人驻足观霞衬曙光烘积霭栁和春色荡轻寒遥期此地归来日迎取相如驷马看
　　失题
　　呼树止陵阳逢辰下建章竒姿标上瑞正色丽中央昭祀祠坛畔声歌太液傍鳯教鸿作侣天与菊为裳神雀非灵异流莺媿彩章集污宁我类一举戛云翔
　　过项羽庙
　　八千子弟已投戈夜帐犹闻怨楚歌学敌万人成底事不思一个范增多
　　寄宝臣寺丞
　　万里扶灵宅夀阡谢公纯孝是家传庐开四尺同寒士榱列三围陋昔贤先域定生连理树门人多废蓼莪篇我心罔极君应念露白霜清泣昊天
　　蓝溪闲居
　　白鹿原东虎候西结庐岑寂映蓝溪霜侵僧履兰三迳秋入农歌雨一犁耽枕溜声疑水宿拂檐山色类岩栖闭门养拙无人问揭尽陈篇日又低
　　开元寺凌虚阁对雪寄解唐卿【蓝田】
　　璚滴琳花一夜凝凌虚雕槛晓来凭眼观银色三千界身到瑶台十二层玉洒砌尘供庾斛粉融檐水妬房陵化人宫好分明在恨不同君把袂登
　　雉媒
　　朱冠衮背一何鲜声厉情骄目悍然若道物情皆锡类雉媒争似鸩媒贤
　　还刘处士先令公鄩功名録【刘公事朱梁】
　　当年力战荡妖氛十万雄师四七勲将畧妙欺班定逺家声髙过李将军铭图魏鼎文犹在笔勒燕山迹尚分今日闲披有遗恨可怜生不遇贤君
　　读刘蕡防【以指斥贵幸不顾忌讳有司知而不取】
　　药石危言治乱箴贾生晁错是知音可怜当日司文者不畏人言合愧心
　　谢人三峯朱柿
　　乌椑珍果益丹明新折红林蔕尚青浆冷夜凝仙掌露味甘秋剖楚江萍圆堆玉椀樱难并剰荐金樽酒易醒应念茂卿消渴者整篮封贮到云扄
　　过田文墓
　　当年闻奏雍门琴话着池台泪满襟何况今朝陵谷畔池台无迹可追寻
　　对雪寄崔仲裕【时在蓝田闻崔在酒舍】
　　夺鹤韬霞势渐浓卷帘庭馆好支笻乘槎路濶寒凝冻种玉畦平晓被封天上瑶宫当月圃海中银阙耸鳌峯思君不得同吟赏知在旗亭第几重
　　南齐
　　曲江欢宴侍华裾舞拍歌琴艺有余独有纯臣王叔宝解陈封禅一篇书【南齐太祖曲江宴羣臣各使效伎艺褚渊弹琵琶王僧防弹琴沈文季歌张敬儿舞王敬则拍王俭曰臣无所解惟解诵书因跪帝前诵相如封禅书帝笑曰此盛德之事吾何以防之】
　　湖上逢渔者
　　雨蓑烟笠洞庭秋独蠒纶轻一叶舟拟共停桡醉天幕缓歌濯足不回头
　　秋日端居
　　暑退蚊雷静门关雀刺稀露莎蛩自急星树鹊何依井臼贫虽乐溪山逺未归时情似秋雁一一背寒飞
　　读子虚赋
　　听辞深恨不同时及到同时位太卑争似唐皇将颇牧禁中言下用无疑
　　陈公亚之三十丈复不逮承其教诲也事业在卿士大夫者以补国利民传复少于先子遗书中得公启问诗章读之往往意在栖退若送行阆中诗公时为审刑官朝中望誉始充大已有乞醉墦间之叹是知君子自重而不苟合者虞富贵以非道而至如盗窬禽暴焉则非道者恶得而及之然后践履无非义施张莫不仁事功可胜纪哉公忠言美庸固易考清逺之趣疑多在文章常恨不得尽之熙宁九年冬居彭城公孙师仲出杂诗藁一卷词格秀古造句愈工则入澹泊愈深若借宅云四壁旧贫宁畏盗一枝虽小易容巢赠无已师云他年逺公社若个是遗民蓝溪闲居云露侵僧履兰三径秋入农歌雨一犁秋居云井臼贫虽乐溪山逺未归贻渔者云拟共停桡醉天幕缓歌濯足不回头闻之者孰不洒然而若醒超然而自爱复疑在文章者今一卷之藁已得如是之多固足为喜又得玩君子始终之尚笃吾所好顾何乐如之诗大小二十二篇阆中送行不预焉逸者可知已十一月三日曲阜顔复书
　　穆览诗缅想风迹而钦盐铁君趋尚逺矣
　　书故三司副使陈公诗轴后
　　破锦囊开玉振金舍人胸次右丞心为时黼藻衣冠薮与国丹青翰墨林慷慨似谁双舞剑风流随处一歌琴燕贻苦志追先烈子夏何须论浅深元丰二年三月廿三日陈留张徽
　　元丰四年七月于呉兴始识公孙师仲师道遂得公之遗稿以观长乐林希
　　天圣中先太尉与故相国厐公同为郡牧判官故省副陈公与厐公善光以孺子得拜陈公于榻下元丰二年八月乙丑晦陈公之孙法曹过洛以公手书诗稿相示追记五十年矣乌乎人生如寄其才志之美所以能不朽于后者赖遗文耳苟无贤子孙其湮没不显于世可胜道哉光窃自悲侍公之久今日乃得睹公之文又喜法曹君之贤能显融其先烈是敢嗣书于羣贤之末涑水司马光
　　陈公固所尝闻然不及见也今公之孙以公诗为示读之亦足以想见其风采矣元丰四年七月一日髙邮孙觉题
　　故三司副使吏部陈公轼不及见其人然少时所识一时名卿胜士多推尊之迩来前辈凋丧畧尽能称诵公者渐不复见得见其理言遗事皆当记录宝藏况其文章乎公之孙师仲出公之诗廿五篇以示轼三复太息以想见公之大畧云元丰四年十一月廿二日眉阳苏轼书
　　辙顷在南都传道陈君以盐铁公诗草相示辙甚爱公诗之精且嘉君之孝恭不坠世德后六年自歙州还京师见君于酂阳复出此诗为示不可以再见而不之志也丙寅正月七日赵郡苏辙题
　　故吏部彭城陈公在仁庙时以御史奉使关中积以故人子见公又见之于河内其后五十年见公孙于淮南于是获见其诗稿伏而叹息盖不敢少有述焉也即幸而有如平日公以父党教之读书可也如与之言诗则未可也已元祐六年春二月十三日山阳徐积书世雄窃伏吏部陈公之贤与令德之孙以显融其后皆见于名卿伟人之所论载几与成书矣世雄不复形容其畧独念元丰壬戌间初识传道于松陵获见此书又三年一解后无已于京师今廿有二年矣而二君皆以不遇卒崇宁癸未端午传道之子孝友复抱此书泣以相过抚卷悲怿益以知臧孙之有后窃意此书自是与陈氏之祖孙隠矣疑其可自致于斗牛之间者金石所不能碍也南兰陵钱世雄书
　　如彼泉流必有源陈家诗律自专门后山得法因盐铁不减唐朝杜审言嘉定丙子冬孟二十四日眉阳任希夷敬题
　　按陈公名洎彭城人国朝正史实录俱无传然常以歳月考求公尝歴知怀州审刑院宝元间自屯田外郎为副端寻陞台端已而出漕京西淮南京东庆歴五年转吏部外郎加直史馆改使监梓路六年入为度支副使寻转盐铁后山集载皇祐元年以副使行河还卒今史亦失书信矣史之多散逸阙遗司马迁所谓灭功臣贤士大夫之业不述非此之谓与倘非因诗卷长留天地间曲阜长道顔公候官宏中郑公而下诸大贤表而出之则公之景行懿文世之知者益鲜矣虽然公之行事不得书于史册得见裒述于诸大贤辑成巨轴于百年之后又获归诸博雅君子之藏使当世士大夫玩绎叹咏之不足则其荣何必在彼一时之遇乎嘉定癸酉中秋十七日眉山李题
　　曾氏诸帖
　　五十郎久不得书计侍二十嫂同诸弟各安此中如常不知汝已纳妇未必不辍讲学为文有新文诗寄来看此外且须倍自谨慎每事三思不可因循自肆取诮乡里也爱汝至切故及此言能相听否余惟与诸弟多爱晋晋行者修学必渐成立更且勤学蛮哥亦计长进郡君传语廿【阙】已下更不别书各好将息为祝陈家四十八娘必常得书计安计安二月五日启咨　三十郎颇自成否且更勉之
　　二
　　肇启疎闻问方深企想辱书甚以为慰询后安否如何衰薾比幸安完他不复道闲居讲学想甚自得尚阻披见千万厚爱草草不悉肇手啓宋亲茂才
　　三
　　五十郎人来得书甚慰逺念即日同汝母五十七以下一一安乐此中如常诸不复道知渐习举业甚好莫须入州学否且更勉励自立不可更作少时可悔事也五十七等修学有次第否各须勤学不可因循有文字寄来看此外与汝母各好将息陈郎四十八今在【阙】处已到官未因书言来人回草草五月四日启付五十郎甫伯仲　宰上
　　久传佳句爱灊山为爱山竒景物闲今日折腰縻吏职欲图捧檄慰亲顔江涵狄潦鲈鱼美岸入春【阙】荻笋斑粗有时馐供养爼敢辞碌碌守门关
　　曾兄恵然见临笃叙世契示以先哲遗墨稽首敬观因题其后
　　家传文献六经香袖有骊珠日月光乔木阴阴人已逺袛应故笏是甘棠嘉泰壬戌七夕前三日豫章李大异
　　四
　　布启被召经途特辱垂访迫于行役不及谒谢幸冀财恕乍逺保爱为祝聊奉启代面叙不宣布手启上徐君茂才足下
　　五
　　布叩头为别滋久良以驰想每辱书示审【阙】况佳福兼承旦夕遂还侍下趣装谅亦劳止新淦去此不逺因风频问为佳尔未相见间多爱多爱五娘子不日离家想离恋不易更宜寛中加爱六妗已下一一同此伸意为烦恼中未及子细不讶不悉布叩头宋亲茂才熹未冠而读南丰先生之文爱其词严【一作清】而理正居常诵习以为人之为言必当如此乃为非苟作而于王子发舍人所谓自比刘向不知视韩愈为何如者窃有感焉今乃得于先生之族孙潍见其亲笔不胜叹息文昭公字顷尝于长乐僧舍见之至于湘潭文肃之书则亦今始得观也绍兴甲寅夏四月廿二日新安朱熹书于宜春昌山渡乏客舍
　　味南丰先生右军墨池记方勉学者进于道德何暇役心字画间者今观此帖亦未尝不善也新安朱公因覩亲笔而极论先生之文盖璧庆元初与公同在史院暇日评本朝诸老之作公所推许视今卷中语一同又为璧诵范贯之奏议集序不遗一字时公春秋已髙强记犹尔况其论説魁伟阐明圣真盖将与先生并传于千载而未知孰为先后也染翰工拙宜公所畧而独有感于斯文视先生记墨池之意亦何以异哉嘉定元年四月眉山李璧
　　南丰兄弟之文自成一家尝得玩诵其翰墨及湘潭帖今始见之道夫力学当世其家所勉之而已嘉定戊子上已后二日呉郡卫注书于临川驿舍
　　观道夫宝藏先世手泽文献所存斑斑可考兹孝子慈孙之心也嘉定元年孟夏甲子永嘉徐谊敬书于豫章襟带堂
　　陈后山谓向来一瓣香敬为曾南丰幼诵是诗暨读先生元丰类稿其言必止乎仁义诚一代之儒宗是知当时学者起敬起慕后山独发之吟咏也先生手泽散逸族属居多族孙道夫讲书摭其所有宝藏惟谨合诸祖翰墨刋成大轴一日过访尽出以见示再拜敬观家学之渊源端有自来矣道夫之尊府艇斋先生早游韩吕之门旋谒名公大老琢磨讲贯学成行尊曾不求于闻逹伟哉区区幸观先哲之典刑更识名门之文献敛袵为之三叹道夫笃志切问卓然自立于乡曲成谓克世其家云嘉定辛巳五月上澣襄阳王【阙】谨书
　　曾君道夫出示先世手泽敛袵拜观之余敬题二小诗嘉定壬午下元日里人聂子述
　　香瓣平生满意熏更参曲阜问关津只疑黄阁官尊贵不敢近前丞相嗔
　　一门翰墨森圭璧诸老题评粲锦花珍重云仍好收拾夜虹贯月定君家
　　顷年尝见曲阜手泽于番阳彭尚书家后又两见文肃真帖然忘其处所矣若南丰与湘潭翰墨则未之见也来抚访迹故家于是识湘潭之孙潍而因得尽窥其先世四君子典刑虽纸敝墨渝生意然故在不谓衰暮潦倒犹有此一幸遇也敬书以志喜嘉定癸未夏浚仪赵汝谈
　　予平生阅前辈翰墨不少独南丰相潭文肃文昭手泽虽在乡里乃未之见道夫曾兄一日出此轴以相示见其书犹见其人焉敛袵读之所得多矣若夫四公之文章履行近世诸贤已自着语无所容喙姑纪岁月以附卷尾嘉定甲申夏六月甲午里人董居谊
　　荆公南丰皆以淡墨片纸荒率行草而人往往从其后收之易世之后敬之如此此如欹破防煨半芋振衣迎客客主无语而意自消因思少年举子一门三第非四方所少功名富贵竟亦何足复道惟人自有集列为三文大者见称欧曾此大江以西文山文水太平星聚诸贤福力左提右挈流风余泽不乏不衰是以至此也而非一家之庆一人之禄一书生之所能也此卷家乘在流落为多在文献为少盖后又百八九十年而徴宋犹有存焉庐陵刘辰翁
　　文定公书如谢家子弟虽时偃蹇不端正自爽垲有一种风气文肃公书如髙丽使人抗浪甚有意气文昭公书如玉环拥肿自是太平人物湘潭公书如呉兴小儿形虽未成而骨体甚隽一日见此众妙何其幸与丁亥四月十八日陈黄裳观
　　即文公之书翰可以尽情而谨礼赵侯履常之説得之观曾君之致力于艰阨可以知其为人傅侯仲珍之説得之文公之盛德固学者所当法曾君之尚义其亦岂易及哉宝庆二年上元日西山真德秀书
　　广贤曾堂宾出示先世手墨敬题廿八字滕斌
　　西风吹老髩银霜几度青山送夕阳回首渊明今已矣黄花犹带晋时香
　　吾乡文物之盛莫逾曾氏一门者南丰兄弟之后有艇斋景建焉艇斋之闻孙广贤袖示先世遗墨读竟为之畅然噫乐其所乐忧其所忧安得复见斯人也哉乡后学呉澄敬书
　　前人手泽满修椽歳月无多已弃捐谁似文安遗帖在至今珍袭作家传
　　片言流落总吾师防稿谆谆妙救时但恨故家三四纸起人无限后来思大德丁未六月望旴晩周端礼南丰而后艇斋君忠义词章萃一门手泽流芳凌劫火钦承犹得到来孙大德丁未立冬日前宫讲陈随隠拜题
　　招子拜观帖后内翰文昭公三书云五十郎者吾六世祖司直公尊行也【公乃艇斋父讳晦之字仲共】内翰乃司直公之叔祖故作书以此称之其帖【阙】故云叔翁批盖三帖是家书耳先世未尝附焉观雁湖李公之跋则可见矣先君恐其遗散遂附于诸帖之后招子因参其家传考其第次始得知焉乙亥冬随侍先君避地稠原至于驼山屡遭锋刃之阨此帖此身甚于草芥殆几于不保矣幸神其拥防与他书表里佩在左右一旦遂为不失之物真可谓夺之虎口而得之龙颔也呜呼经此一番大变故而所携尽为一空可为当日憾然此生尚存斯文未丧犹可为后来庆虽则神者相防而亦莫非祖宗有灵防防之中阴实相之也当是时如髙大父艇斋文安赞述及晦庵先生朱文公所与曾大父适轩讲书十七帖俱在囊中其所谓赞述者仅存一轴而文公墨帖止存四五纸如此书则全璧依然青氊再复至今为全书为我家故物于斯弗失矣招子暇日重为缉理遂得以窥先代四祖染翰之尽其心文安讲书收拾之尽其力祖考二君珍藏之尽其功传流三百年间纸未弊而墨未渝也呜呼一经靖康之变再歴开庆之扰终更德祐之厄异书竒文古篆名迹至于冺没澌尽与之俱化者亦不少而此帖岿然独存尚传千载曾不与之俱化吁可怪也夫若使后人观之耸然骇愕当抚卷而三叹也为之子孙者又安敢失坠而忘其祖宗付托之意哉故予题其帖曰传家之宝云歳在敦牂季狄菊前一日八世孙招子百拜谨书于跋尾
　　苏东坡楚颂帖
　　吾来阳羡船入荆溪意思豁然如惬平生之欲逝将归老殆是前缘王逸少云我卒当以乐死殆非虚言吾性好种植能手自接果木尤好栽橘阳羡在洞庭上柑橘栽至易得当买一小园种柑橘三百本屈原作楚颂吾园若成当作一亭名之曰楚颂元丰七年十月二日书苏文忠公以元丰七年量移汝海四月离黄州五月访文定公于筠七八月之交留连金陵度九月间抵宜兴而十月二日写此帖闻通真观侧郭知训提举宅即公所馆不知凡留几日也已而至泗州过歳除八年正月四日乃行道中上书乞归常州三月六日在南京被旨从所请回次维扬有归宜兴留题竹西三絶盖五月一日也同孟震游常州僧舍又有湛湛清池五月寒之句而谢表云今月二十二日到常州讫疑即五月也是月复朝奉郎起守文登次韵贾耘老云东来六月井无水假看古堰横轰牛七月二十五日与杜介遇于润之金山赠以古诗皆赴登时所作其冬到郡五日而召自此出入侍从以及南还逮靖国辛巳北归竟薨于常集中班班可考种橘之约遂堕渺茫矣此帖今藏寓客董伯捄家董氏世为东秦名儒曾祖暨大父在髙皇时继掌外制士林荣之伯捄亦笃学嗜古能济其美者也公熙宁中倅杭沿檄常润间赋诗云泉山下土如濡阳羡溪头米胜珠又有买田欲老地偏俗俭之语卜居权舆于此元祐八年五月十九日任礼部尚书辨御史黄庆基论买田事云责黄州日买得宜兴姓曹人一契田段因其争讼无理转运司已差官断遣不欲与小人争利许其将原价收赎今公孙曾犹食此田岂曹氏理屈不复可赎耶抑当时所置不止此也
　　菩萨蛮
　　买田阳羡吾将老从初只为溪山好来往一虗舟聊从造物游有书仍嬾着且谩歌归去筋力不辞诗要须风雨时
　　满庭芳【并序】
　　予居黄五年将赴临汝作满庭芳一篇别黄州既至南都蒙恩放归阳羡复作一篇
　　归去来兮清溪无底上有千仞嵳峩画楼东畔天逺夕阳多老去君恩未报空回首弹铗悲歌船头转长风万里归马驻平坡　无何何处是银潢尽处天女停梭问何事人间久戏风波顾谓同来稚子应烂汝腰下长柯青衫破羣仙笑我千缕挂烟蓑
　　右词作于元丰八年初许自便之时公虽以五月到常州寻赴登守未必再至阳羡也军中谓壮士驰骏马下峻坂为注坡其云船头转长风万里归马驻平坡盖喻归兴之快如此印本误以注为驻耳今邑中大族邵氏园临水有天逺堂最为竒观取名于此词云主簿朱冠卿
　　宜兴续编图经四事
　　黄土去县五十五里东坡与单秀才步田至焉地主以酒见饷谓坡曰此红友也坡言此人但知有红友而不知有黄封真快活人邑人旧传此帖今亡
　　长桥元丰元年火焚四年邑宰褚理复立榜曰欣济未几东坡过邑为书曰汉周孝侯斩蛟之桥刻石道傍崇宁禁锢沈石水中
　　东坡初买田黄土村田主有曹姓者已鬻而造讼有司已察而斥之东坡移牒以田归之
　　邑人慕容辉嗜酒好吟不务进取家于城南所居有双楠并植如盖东坡访之目为双楠居士王平甫亦寄以诗予自绍兴癸酉迄淳熙己酉二十七年之间凡六至宜兴屡欲考东坡在此月日而未暇也今者避暑杜门因观兹帖畧裒遗迹如右其详则俟博物之君子七月二日东里周必大题
　　坡老墨迹三尺童子亦知敬之重之不待赘语惟其处羁困流落之余而泰然不以穷逹得丧累其心此坡老之所以深可敬重者予故表而出之壬戌季夏中瀚清源曾从龙君锡书
　　谢太傅东山之志始末不渝迫于委寄怅然自失李文正公辞荣鼎轴便欲为洛中九老之会竟以事夺苏文忠公亦欲买田阳羡种橘荆溪南归及门赍志以殁士大夫出为时用虽致位通显皆有归营菟裘之心然系縻于君恩推葺于私爱获遂其初志者几人余蒙同官董掾出示先世所藏楚颂帖三复而有感焉敬书其末嘉定辛未闰月七日温陵庄夏子体书于江宁馆东坡公欲买园种橘于荆溪之上然志竟不遂岂造物者尚有所靳耶而楚颂一帖传之后世为不朽则又非造物所能靳也孟頫题
　　欧公家颍川坡老田阳羡是皆非吾土而乃此留恋种橘知何时何时归去兮归而谋之妇惜无李衡妻滕斌坡仙足迹遍天下到处即视为传舍作冷泉主蒜山房客海北天南九万里风何时果能税驾晩归阳羡将卜居逍遥游乎田野楚颂之谋未成楚些作矣惜也南阳仇逺与古涪文心之新城罗云叔同观于西湖之东南荒九死幸生还种树书成手自删赤壁梦难同楚颂洞庭乐不减商山人生堕地少如意老子对天无愧顔千古菟裘有遗恨断圭残璧自人间钱塘白珽
　　楚国大夫曾颂橘眉山仙子欲求田荷衣千古秋风急底用临文更惘然丹丘柯九思题
　　泰定二年乙丑四月十五日京口郭畀张监陵阳牟必胜同观于宜晩楼
　　人生到处知何似却似飞鸿踏雪泥泥上偶然留指爪鸿飞那复计东西此苏长公诗也弼尝谓非东西南北人未必深领其意而此帖亦一指爪也九思谓临文更惘然信哉张弼识
　　坡公楚颂帖予旧藏其石刻而缺其后二行颇以为恨盖其石已亡也吾友李舍人应祯乃得其真迹来示览之跃然盖当宋嘉祐初公登进士第与同年蒋之竒联宴席谈及阳羡山水之胜约终老此池后竟买田其间为定居之图今观周益公题此帖以公自海外归薨种橘之约遂堕茫若为公深惜者呜呼公之志大矣所欲为于天下而未遂者特区区一园亭之间三百木奴而已乎呉寛谨题
　　东坡州帖二
　　苏州定院学佛者卓契顺谓迈曰子何忧之甚州不在天上行即到耳当为子持书问之绍圣二年三月三日契顺涉江度岭徒行露宿僵仆瘴雾黧面蠒足以至州得书径还予问其所求荅曰契顺惟无所求故来州若有求者当走都下矣苦问不已乃曰昔蔡明逺鄱阳一校耳顔鲁公絶粮江淮之间明逺载米周之鲁公怜其意遗以尺书天下至今知有明逺也今契顺虽无米与公然区区万里之勤倘可以援明逺例得数字乎予欣然许之独愧名节之重字画之妙不逮鲁公故为书渊明归去来辞以遗之庶几契顺托此文以不朽也东坡居士题
　　东坡书虽自成一家然其用笔一一皆出古人故能名世传后耳若率意师心自以为尽善尽美其谁肯从我也耶
　　东坡先生饱吃州饭虽患难流离而忠义之气终不可屈折故字画视平生为尤伟叔党尝谓先生笔法师顔鲁公而潘延之语颍滨亦然此帖实援蔡明逺例岂独其事之偶同所谓字画之妙名节之重盖于公无愧焉陵阳牟巘书
　　清风不逺一万里古墨至今三百年为予寄语雪座老相逢已卜归来篇南阳徐天翼
　　契顺南行志亦坚州墨迹尚依然临文已识坡仙意不必渊明第一篇齐东刘九万
　　坡仙气节文学冠冕百世下至樵夫渔父皆知其名而当时权幸媢疾恶憎反眼切齿必欲寘之死地不知公姜桂之性到老愈辣虽放浪岭海而浩然之气峣然之节以诗文自娯曾不少挫契顺一缁衲耳乃能不逺数千里持书问亡恙至举顔鲁公以字遗蔡明逺为请拟人必以其伦顺亦贤矣缙绅之士闻其风者能不有愧也哉梅泉叟王方叔书
　　东坡恕察帖
　　令弟不及别幅惟恕察见舍弟幸为道无恙也浙中有干示谕轼再启
　　右宋文忠公苏翰林恕察真迹言简而意足忠厚之气蔼然奎章阁学士院鉴书博士柯九思跋
　　观文忠公恕察帖辞简意真犹有晋宋间风流余意岂若宋末年繁文陋书为可厌哉遂昌郑元祐敬观
　　东坡书蔡诗帖
　　天际乌云含雨重楼前红日照山明嵩阳居士今何在青眼看人万里情此蔡君谟梦中诗也仆在钱塘一日谒陈述古邀予饮堂前小阁中壁上小书一絶君谟真迹也绰约新娇生眼底侵寻旧事上眉尖问君别后愁多少得似春潮夜夜添又有人和云长垂玉筯残妆脸肯为金钗露指尖万斛闲愁何日尽一分真态更难添二作皆可观后写不知谁作也
　　杭州营籍周韶多蓄竒茗常与君谟鬬胜之韶又知作诗子容过杭述古饮之韶泣求落籍子容曰可作一絶韶援笔立成曰陇上巢空歳月惊忍看回首自梳翎开笼若放雪衣女长念观音般若经韶时有服衣白一座嗟叹遂落籍同辈皆有诗送之二人者最善胡楚云淡妆轻素鹤翎红移入朱栏便不同应笑西园旧桃李强匀顔色待东风龙靓云桃花流水本无尘一落人间几度春解佩暂酬交甫意濯缨遂作武陵人固知杭人多慧也
　　只今谁是钱唐守颇解湖中宿画船晓起鬬茶龙井上花开陌上载婵娟　白乐天蔡君谟陈述古苏子瞻皆杭守也
　　老却眉山长帽翁茶烟轻飏髩丝风锦囊旧赐龙在谁为分泉落月中
　　三生石上旧精魂解后相逢莫重论纵有绣囊留别恨已无明镜着啼痕
　　能言学得妙莲华赢得春风对客夸乞食衲衣浑未老为题灵塔向金沙
　　丹丘柯敬仲多蓄魏晋法书至宋人书殆百十函随以与人弗留也他日独见此轴在几格间甚怪之及取观则吾坡翁书蔡君谟梦中诗及守居阁中旧题也第三诗以为不知何人作其轩辕弥明之流与陈太守放营妓三诗亦辱翁翰墨流传至今信亦有缘耶卷后多佳纸敬仲求集作诗识于后赋此四诗是日试郭玘墨但目疾转深不复能作字又不知年歳后虽若此者亦尚能作否临楮慨然至顺辛未二月既望蜀人虞集书
　　山中覆鹿拾焦叶眼底生花【阙】　明不道人生从梦寐新诗犹话梦中情
　　緑牕度曲初含笑银甲弹筝不露尖人生莫待头如雪华屋春宵酒屡添
　　云中初下势如惊白鳯蹁跹雪色翎多少旧游歌舞地不堪回首又重经
　　桃花扇底露唇红不复梳妆与众同一曲山香春去也荼防无语谢春风
　　一颗摩尼不染尘瑶池圃度千春寥阳殿里云深处谁似当年解佩人
　　三月旌旗幸玉泉牙樯锦缆御龙船千官车骑如云涌杨栁梢头月色娟
　　长忆眉山鹤发翁旧时阿阁赞皇风如今流落那堪説黼黻文章似梦中
　　鼓瑟湘灵欲断魂洞庭波浪不堪论遥知旧赐宫袍锦双袖龙钟总泪痕
　　兴圣宫中坐落花诗成应制每相夸庐山面目秋来好自杖青藜步白沙此卷天厯间得之都下予爱坡翁所书之字峻拔而清丽令人持玩不忍释手故侍书学士虞公见而题之予携归江南会荆溪王子明同予所好携之而去他日再阅于环庆堂俯仰今昔为之慨然因走笔尽和卷中之诗以舒其悒郁之气旁观者子明之兄德斋淮南潘纯金坛张经长安莫浩至正三年夏五月丹丘柯九思书
　　日将公事湖中了醉入重城列炬明自古大藩财赋地古人偏得赋闲情
　　谢女娇吟雪比盐北台马耳见双尖衲衣政索歌姬笑不待春寒绣被添
　　写韵轩中尘不惊与谁同蹑鳯凰翎采鸾可惜情缘重只合清斋写道经
　　钗头新緑荔枝红那与江桃色味同闻道端明新进谱一时殿阁起薰风
　　香辟春寒玉辟尘流酥斗帐醉和春一双明月都无价寂寞人间第二人
　　江南在处烟波好浪迹先生不上船近就阖闾城外宿可怜霜月夜娟娟
　　青城樵者一衰翁写罢乌丝满袖风消得玉堂金砚匣至今传入画图中
　　听碾龙怯醉魂分茶故事待谁论纎纎玉椀亲曾见袛有春衫旧泪痕
　　白公种竹苏公栁谈笑功名后世夸依旧葑云三万丈断桥谁与筑隄沙奉同柯丹丘前后用韵凡九章言无伦次且有广平媚语之罪信识法者惧也癸未冬十一月九日呉郡张雨为子明王君写
　　盈盈秋水眼波明脉脉逺山螺翠横西北风帆江路永片云不度若为情
　　雨挟江潮来浦口霜雕木叶见山尖寒波曾照飞鸿影髭雪朝朝与恨添
　　风雨翻江梦里惊忽思风驭綘霄翎世间安得麻姑爪痒处爬搔忆蔡经
　　湖邉牕户倚青红此日应非旧日同太守与宾行乐地断碑荒藓卧秋风
　　奎章阁下掌丝纶清浅蓬莱又几尘三十六宫秋寂寂金盘零露泣仙人戊申十月十七日瓒
　　蔡公闽峤双龙璧苏子儋州万里船何似归田虞阁老醉吟清夜月娟娟
　　嗜酒狂吟秃髩翁华阳坛馆百花风晩年传得登真诀归卧南山涧谷中十九日又追和虞奎章韵
　　东阁小诗书梦破后堂残醉烛花明春风客散茶香在寂寞人间万古情
　　红入两颧春意满翠笼双袖晓寒尖虽知别后情难识也觉愁中醉易添
　　彩笔诗成举坐惊素衣新剪鳯毛翎多情应是莲花女留得银筝金字经
　　透海丹砂一粟红前身宜与后身同就中只换神仙骨尘业何由到素风
　　沧海桑田复几尘东风惟见落花春须知剰水残山外冰雪肌肤别有人
　　蜀人文采相先后多在西湖载酒船肠断至今湖上栁空残眉翠簇连娟
　　三百年来此两翁诗人情性道人风醉中还佀毘耶老花雨纷纷一笑中
　　梅花香冷返氷魂往事茫茫迹未论宝劒已随龙化去谁怜水上刻舟痕
　　赋罢仙人萼緑华金声玉色众中夸归来世上空尘土云白江清月满沙洪武十四年歳在辛酉秋九月朔义兴马治













　　赵氏铁网瑚卷三
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷四
　　明　赵琦美　编
　　东坡琴操帖
　　琅琊幽谷山水竒丽泉鸣空涧若中音会醉翁喜之把酒临听辄欣然忘归既去十余年而好竒之士沈遵闻之往游以琴写其声曰醉翁操节奏疎宕音旨华畅知琴者以为絶伦然有其声而无其辞翁虽为作歌而与琴声不合又作楚辞作醉翁引好事者亦倚其辞以制其曲虽粗合韵度而琴声为词所绳约非天成也后三十余年翁既捐馆舍遵亦殁久矣有庐山玉涧道人崔闲特妙于琴恨此曲之无辞乃谱其声而请于东坡居士为补之云琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而回川惟翁无歳年翁今为飞仙此意在人间试听徽外三两　二水同器有不相入二琴同手有不相应今沈君信手弹琴而与泉合居士纵笔作诗而与琴防此必有真同者矣本觉法眞禅师沈君之子也故书以寄之愿师宴坐静室自以为琴而以学者为琴工有能不谋而同三令无际者愿师取之元祐七年四月廿四日苏轼书
　　荷蒉过山前曰有心也哉此贤志士仁人爱国爱民之心千古一辙也故曰思翁无歳年又曰此意在人间苏公可谓不孤后学矣绍熙壬【阙】　州尹江陵项安世书予尝得坡翁此纸纸尾八印烂然莫知为何人所藏也一日偶阅虞邵庵文集至李梅亭续类藁序谓梅亭为宋中书舍人直学士院宝章阁侍制临川李公刘字公甫而备述其入蜀歴守崇眉进总漕事并总蜀帅成都守本路宪四川都大卖茶买马等司凡八印且谓公平日所得图书辄以八印识之予因出此纸视其印文皆合乃知尝为李公所藏无疑邵庵又言公图书近时或散失民间犹及见什伯于一二安知此纸非及见者耶然类藁序邵庵为其孙积而作去公未逺且其子孙知好文事已有散失之语而予乃欲聚而得之不亦愚耶坡翁翰墨尚俟博雅君子品评未暇论予特喜知其所自出而犹有可叹息者在故题之成化庚子二月壬戌寛书
　　东坡书师法顔鲁公其行书类杨凝式维摩经书吾友原博书又宗坡翁防勲翰墨间则太师真传在鹿塲居士矣此醉翁操曾经李梅亭八印所识知为至宝苐细翫其转折之间滞而不劲不能无铁石之疑然其纸似尝入水岂为蛟龙所吞吐而然与大雅云虽无老成人尚有典刑此岂特典刑而已庚子年五月丙午昆山陆釴题
　　东坡村醪帖
　　村醪二尊献张平阳
　　万户春浓酒似油想须百瓮列牀头主人日饮三千客应笑穷官送督邮
　　诗里将军已筑坛后来裨将欲登难已惊老健苏梅在更作风流王谢看口出定知诗满腹瘦生应为语雕肝【阙】　洒落江山外留与人间激儒官
　　张公髙躅不可到我欲挽肩才觉难事业已归前辈録典刑留与后人看诗如琢雪清牙颊身觐飞龙吐胆肝少负清名晩方用白须翁竟作郎官
　　东坡先生一时翰墨衣被天下虽中更禁絶而流传犹多以集之寡陋所见何啻百十虽老少工拙不同要是天人风致非凡俗所可知也仙井虞集书
　　古人不可见所可见者纸上之遗文耳故诵其诗律者如闻其言观其书法者如对其人公所以为百世士者讵非此耶惟具眼者知之陈复【芝嵒】
　　张宣公云坡公结字稳密姿态横生一字落纸固可宝玩而况其平生大节如此忠义之气未尝不蔚然见于笔墨间也真可畏而仰哉此诗字画虽出于一时率然之作以南轩之言求之信可宝也龟蒙后学孔涛题右东坡先生诗凡六首集中皆阙不载他日好事者或为之补遗尚有取也至顺元年九月二十日后学东阳黄溍书
　　甘露灭谓欧阳文忠公不喜肥字而夸杜子美独贵瘦硬东坡先生作诗曰杜陵评书贵瘦硬此论未公吾不凭短长肥痩各有态玉环飞燕谁敢憎今观此卷笔画秀整可谓丰妍者也况是六诗皆集中所失载良夫得之遂幽轩中与士君子一时赏览溪山佳气不啻顿增十倍噫前古名贤翰墨不幸沦落浮俗富家十袭宝秘卒为蠧鱼窟宅与尘同尽者比比有之闻良夫之风亦当少愧西麓山人智及
　　东坡先生诗笔髙妙今古岂俟予言之而此卷固不可得也况仙井虞公芝嵒陈公山东孔公东阳黄公四君子之赞词翰又絶世尤不可得也以二不可得而言之非宝而何洪武辛亥春马生持此卷来予深爱之以置诸左右又一年壬子秋八月既望又六日中呉徐达左谨书
　　坡翁此卷笔意似徐季海尤觉天真烂漫也癸丑中秋同王季耕观于徐良夫之耕渔轩倪瓒
　　东坡先生世所罕有其墨迹之真者良夫今藏此卷岂易得哉吴郡张朝【一作常】明
　　此卷旧藏光福徐良夫教授家据东阳黄文献公题识诗凡六首今耕学翁得之已亡其半可惜也然吾闻良夫所藏髙编大册一字不存者颇多则此卷虽脱落为幸甚矣且徐皆出偃王春秋时徐子章羽被执子孙散处扬徐间今耕学与良夫同姓且同里此卷之在耕学犹在良夫也为幸益甚呜呼楚人得失孔子鄙之吾恐故家子孙得以借口也故拘拘于徐云若夫坡老声画之妙前辈论之详矣区区末学何足以知此成化戊戌歳春二月癸卯延陵呉寛题
　　后十八年载观于葑门钱氏为之慨然寛
　　东坡草书
　　与顿起孙勉泛舟探韵得来字
　　余谪居黄州州通判承议郎孟震字【阙】之颇与予相善光州太守曹九章以书遗予【阙】朝中士大夫谓之孟君子予徐察之真不忝此名也震郓人及进士第无他才能然方京东狂人孔直温以谋反下狱事连石介守道之子一旦捕去且四出捕人不已震与守道虽故素不识韩魏公以书抵公具言直温狂人无能为而守道以直道死其故家流风决非与狂人通谋者魏公感叹即
　　为上【阙】如震言以故直温狱【阙】　　　　庆其所全活甚众震【阙】宇中有一泉甚清大旱不【阙】余因名之君子泉而子由为之记元丰六年十一月七日记
　　兰池虞堪谨观
　　右苏文忠公真迹一卷公之书纵横斜直虽率意而成无不如意深赏识其妙者惟涪翁一人圜活遒媚或似顔鲁公或似徐季海盖其才德文章溢而为此故絪緼郁勃之气映日奕奕耳若陆柬之孙防礼周越王着非不善书寘之顔鲁公杨少师苏文忠公之列则如神巫之见壶丘子矣癸丑八月八日倪瓒
　　古人之墨迹虽更千百载愈久而人愈重者何哉非惟重其字盖敬其人也坡翁之名贯于古今樵夫孺子皆知之矧学其为人而为其法者能不敬慕之与此卷前者得于种福僧舍后字得之马生洪武壬子秋九月东海徐达左整而题
　　癸丑八月八日固始王防观于徐良夫氏之耕渔轩是日雨气作凉庭无来迹展玩再四因得窥见笔意东坡先生文章气节震耀一世因孟君子之行事特为之记使顽懦之夫有以奋激扶植世道之盛心也岂特翰墨之妙而已哉良夫宜葆之南昌卢熊记
　　东坡先生文章忠义为一代伟人于书法波磔之工固不待论也临学之士当自思之庚戌三月望日呉兴杨勉朂夫
　　石徂徕之德孟承议之功苏黄州之真迹三者皆足以并传不朽敬仰敬仰
　　成化戊戌歳五月廿六日长洲呉寛与呉江史鉴游铜阬山观于下崦舟中
　　黄山谷书后汉人得道阴长生诗三篇
　　维予之先佐命唐虞爰逮汉世紫艾重纡予独好道而为匹夫髙尚素志不事王侯贪生得生亦又何求超迹苍霄乘飞驾浮青要乘翼与我为仇入火不灼蹈波不濡逍遥太极何虑何忧遨戯仙都顾闵羣愚年命之逝如彼波流奄忽未几泥土为俦驰走索死不肯暂休予之圣师体道知真升腾变化松乔为隣惟予同学一十二人寒苦求道歴二十年中多怠惰志放五经辟世自匿二十余年名山之侧寒不遑衣饥不暇食思不敢归劳不敢息奉事圣师承顔悦色面垢足胝乃见衷识遂传要诀恩深不测妻子延年咸享无极黄白已成货行不坚痛乎诸子命也自天天不妄授道必归贤身勤精研勿投幽壤何时可还嗟尔将来流俗富贵所牵神丹一成升彼九天夀同三光何但亿千维予垂髪少好道德弃家随师东西千亿役使鬼神玉女侍侧予得度世神丹之力
　　忠州丰都山仙都观朝金殿西壁有天成四年人书阴真君诗三章余同年许少张以为真汉人文章也以予考之信然因试生笔偶得佳纸为钞此诗以与王泸州补之之季子观阴君所学守尸法耳犹须择师勤苦如是乃能得之何况千载之后尚友古人求知道德之工宰者乎绍圣四年四月丙午黔中禅月楼中书
　　山谷发愿文
　　菩萨师子王白净法为身胜义空谷中奋迅及哮吼念弓明利箭被以慈哀甲忍力不动摇直破魔王军甘露为美食解脱味为浆游戏于三乘安住一切智转无上法轮我今称扬称性实语以身口意筹量观察如实懴悔我从昔来因痴有爱饮酒食肉增长爱渴入邪见林不得解脱今者对佛发大誓愿愿从今日尽未来世不复淫欲愿从今日尽未来世不复饮酒愿从今日尽未来世不复食肉设复淫欲当堕地狱住火坑中经无量劫一切众生为淫乱故应受苦报我皆代受设复饮酒当堕地狱饮洋铜汁经无量劫一切众生为酒颠倒应受苦报我皆代受设复食肉当堕地狱吞热铁丸经无量劫一切众生为杀生故应受苦报我皆代受愿我以此尽未来际忍可誓愿根尘清净具足十忍不由他教入一切智恭惟十身洞彻万德庄严于刹刹尘尘为我作证设经歌罗逻身忘夫本愿惟垂加被开我迷云稽首如空等一痛切
　　古德云有愿无行其愿必虚有行无愿其行必孤其能行愿相资而有始有卒者唯大士乎宣和甲辰中秋日住智海守一题
　　顷年见江西士夫出鲁直发愿文云此盖先生普照塔前所誓之愿也诵之使人心目震骇神观肃然诚能信受其言坚固其行不二之门当直指矣若其以言语为佛事以文字为正性此又不可以不深戒况夫愿力也哉宣和甲辰居世英
　　山谷与佛印游在黄龙晦堂室中闻桂芗有省故其造诸稳密逈出流辈而文词翰墨焜燿一世若不自有今观亲书发愿文精诚真切誓为众生代受诸报深入普贤悲智愿海非宿具大乘根器孰能尔耶今时士夫不务已学惟訾佛毁教为事视此宁无媿乎姑苏无量夀院净妙上人家世宝藏几二百载盖亦愿力所持哉前有金章宗瘦书金御书签题首尾明昌七印钤识读者当求其深心大愿难行能行无徒夸词翰之美也洪武甲寅春前净慈怀渭题
　　黄山谷伏波帖
　　经伏波神祠
　　蒙蒙篁竹下有路上壶头汉垒麏鼯鬬蛮溪雾雨愁怀人敬遗像阅世指东流自负霸王略安知恩泽侯乡园乱石柱筋力尽炎丘一以功名累翻思马少游　师洙济道与予儿妇有葛又常分舟济家弟嗣直因来乞言会余新病癕疡不可多作劳得墨沈漫书数纸臂指皆乏都不成字若持到淮南见予故旧可示之何如元祐中黄鲁直书也建中靖国元年五月乙亥荆州沙尾水涨一丈隄上泥深一尺山谷老人病起须发尽白张孝祥安国氏观于南郡卫公堂上信一代竒笔也养正善藏之乾道戊子八月十日
　　山谷晚年书法大成如此帖毫发无遗恨矣心手和调笔墨又如人意譬泰豆之御内得于中外合马志六辔沃若两骖如舞锡鸾肃雍自应武象既不入驰驱之范亦非诡遇者之所知也范成大至能题于此
　　杨寅钟必髙王中敬观
　　山谷大书
　　元符三年七月涪翁自戎州泝流上青衣廿四日宿廖致平牛口庄养正置酒弄芳阁荷衣未尽莲实可登投壶奕棋烧烛夜归此字可令张法亨刻之　兀然无事坐春来草自生　此卷在郡中王孟德家大书长卷惟此数字絸纸光莹墨浓如漆后断阙其文亦无一跋
　　山谷诗三帖
　　昌州使君景道宗室之秀往予与公夀景珍游时景道方为儿童嬉戏今颀然在朝班思公夀景珍不得见每见景道尚有典刑定州院诸公多学余书景道尤喜余笔墨故书此三幅遗之翰林苏子胆书法娟秀虽用墨太丰而韵有余于今为天下第一余书不足学学者辄笔愞无劲气今乃舍子瞻而学余未为能择术也适在慧林为人书一文字试笔墨故遣此不别作记庭坚顿首景道十七使君五月七日
　　映日低风整复斜緑玉眉心黄袖遮大梁城里虽罕见心知不是牛家花
　　九嶷山中萼緑华【阙】云承韈到羊家真筌虫蚀诗句断犹托余情开此花
　　仙衣襞积驾黄鹄草木无光一笑开人间风日不可耐故待成阴叶下来
　　汤沐氷肌照春色海牛押帘风不开直言红尘无【阙】入犹傍蜂须蝶翅来右和王仲至少监咏桃花四首用其韵
　　九陌黄尘乌帽底五湖春水白鸥前扁舟不为鲈鱼去收此声名四十年
　　甓社湖中有明月淮南草木借光辉故应剖蚌登王室不若行沙弄夕霏右奉呈外舅孙莘老
　　小黠大痴螳捕蝉有余不足怜蚿退食归来北窻梦一江春月趂渔船
　　桃李无言一再风黄鹂惟见緑匆匆人言九事八为律倘有江船吾欲东右归自门下后省卧酺池寺书堂革顷与德麟游闻元祐诸公言行之绪余及兹朅来临漳路钤赵昌叔相与欵厚因出示山谷道人与其先府丹阳君往来书帖及诗词想见前修风流余韵而贵公子乐善喜文之髙致也丹阳君徳麟之兄而昌叔德麟犹子也然则好事喜宾客盖有家范云温革叔皮父光风转蕙泛崇兰些此山谷先生小楷气象石湖居士题
　　汉武故事曰上起神屋以珠为帘箔玳瑁押之东坡词云银蒜押帘此山谷改压帘作押帘之自来也温叔皮字画亦苍老尝为尚书郎着碎録建袁立儒书酺池寺书堂诗云人言九事八为律立儒读主父偃传上书言九事其八事为律令一事谏伐匈奴并识卷后溪翁续得山谷题前定録等八诗小黠大痴螳捕蝉二篇居其中遗赵景道者小字送李北牖者大字余兼而有之于好古博雅不曰徒费光阴矣宝祐甲寅中秋日书
　　苏后湖诗扎帖
　　德友近在咫尺乃不相过因成小诗上呈庠上
　　十日已吹梅信风絶怜未许一尊同喜君不减习主簿媿我殊非厐德公
　　徳友求檐卜花栽戏作小诗代简庠上
　　问讯云萝小隐家剡藤醉墨半欹斜酒余落笔已殊絶发兴不须檐卜花
　　前席中席【阙】逸得非有酒余落笔之兴乎
　　门中伏惟万福妻子辄拜起居之礼必恭已行否或面留告道区区之意山中虽荒索然归金坛亦便道也倘蒙肯赐屈辱不胜至幸庠再拜
　　庠再拜上问尊夫人共惟夀体益康宁门中上下均休老媳妇辈敢拜起居山中有委万万疏示庠再拜跋周德友所藏养直帖
　　李将军之霸陵见诃于醉尉陈拾遗居射洪毕命于暴宰吏之能辱人也如此澹台子羽不至言游之室闵仲叔以口腹累安邑委而去之士之重所就也如此后湖苏公隠丹徒五召不起其于世何如也周公德友亲主县簿愿从之游文书往来委曲如求之古人未见一二也见松而知栢问兰而识蕙臭味不殊耳仆从德友丈游尚未疑观后湖之所称道令人意倾也绍兴庚辰人日建安徐诩书
　　后湖先生仙去已久残章坠稿不为六丁取去流落世间者尚或有之未有若吾德友所藏如是之多也先生少不就举老不就徴盖神仙中人非世之所能羁绁者故语带烟霞嚼松风非食烟火人所能到此尤可宝也见德友説未经散亡时其家所得词与诗与尺牍堆案盈箱迁徙十亡八九则不为世之所见何以宝而藏之者又不可胜计也伏读钦叹久之绍兴庚辰汝阴李夀臣书
　　米元章在仪眞时谒贵人于舟中见右军王略帖求以他画易之贵人不可元章因大呼据舷欲坠贵人大惊遽以与之后湖先生髙风素节照映天壤字画髙妙奕奕有晋人风气先生下世二十余年矣文章翰墨散落士大夫家独松峦居士所得尺牍甚富笔势俯仰如见其与之抵掌谈笑也叹爱之余且祝松峦谨藏之有好竒如米老者松峦得无情也邪宋黻题
　　后湖先生于吾家契好最旧仆晩生不及见之也临终之歳为叔父中黄翁语罗浮异事知其超然悟不随化俱尽矣今德友顾尚刻舟求劒何耶然德友负其所养不少见于世独置力于斯文眞能不负所知哉乾道丙戌除日借观于上饶祥符僧舍眉山苏峤
　　后湖先生以清江曲见赏于东坡今观此诗帖盖有得于东坡者东坡尝谓延州菜季子张子房皆不死岭南之人亦言东坡不死后湖眞不死矣德友久从之游恬于仕进其文气老而益健有以夫乾道戊子冬至后二日莆田陈稚书
　　跋苏养直词翰
　　慥顷尝编集本朝名士百家诗选仍为传引载其出处苏养直亦与焉庠字养直京口人初以病目自号翁后徙居丹阳之后湖更号后湖病民其父坚字伯固有诗名养直少而頴发下语辄惊人尝作清江引东坡笔之且曰此诗载太白集中谁复疑其非也乃吾宗养直所作平生不事科举安贫守道沈酣诗酒寄傲江湖间雅游故人皆一时名士徐师川尤厚善绍兴初荐于上召赴行在所丁宁敦遣养直髙卧不肯起缙绅益钦重焉养直事佛甚谨深契禅説清虚恬淡又得养生之术三年前盛夏追凉方与客对棋有衣褐者持谒云罗浮山道人江观潮未及起迎道人直就坐旁若无人养直惊愕问所从来荅曰罗浮黄真人以君不好世人之好气母已成令某持丹度公可服之袖中出一小合药黄色而膏融养直迟疑间道人曰此丹非金非石乃眞气炼成疑即且止俟有急服之出门径去俄顷不见养直以丹置佛室后与客饮醉后食密雪和龙脑一夕暴下而卒所亲记道人之言亟取丹视其坚如石磨以饮之即苏自是康强异常齿落者复生须白者再黑眼枯者更明绍兴十七年歳旦日与家人酌别且告辞隣里二日东方未明披衣曵杖出门行步如飞妻孥仅挽其衣则已逝矣黄真人者石晋时为州太守天福中弃官入罗浮山今居水帘洞人不得见养直命画工斋洁瞑想以其意为黄真人像画毕则宛然江道人也识者以为姓江而以夏来即黄真人矣以是知养直之亡岂道家所谓尸解者乎前此尽裒所为诗以属芗林向伯恭慥尝见其词翰巨轴士大夫多作跋尾慥亦题诗云元祐文章絶代无为盟主者眉山苏旧闻宗匠为诗匠今见东湖说后湖寂寞香山老居士浩荡烟波古钓徒澜翻翰墨惊人眼一段清冰在玉壶【徐师川号东湖居士】今览徳友所藏墨迹数轴因书传引附于卷后绍兴癸酉歳初伏日温陵曾慥
　　米南宫临顔书坐位帖
　　坐位帖真迹在京兆安氏尝刻以传世呉中复守永兴谓安氏石未尽笔法因再摹刻二本余家咸有之安氏子孙分析坐位帖乃剖为二此帖至仆射指下平分为两以石刻较之正居其半苏公见安师文时帖尚全尝手搨数十本书遂大进余得东坡搨本于东平王继学无毫发失真旁用眉阳苏氏及赵郡苏轼印米襄阳少年尝临之邵伯温亦云安氏析后不复见全本此卷笔法絶类米老往见乞米帖于子昻昻以重资得之心有疑而不敢言今得此帖纸色行墨絶相类遂定为米老所临无疑至治二年秋桷记
　　予归真后苏本付瓘米本付瑾以免安氏兄弟之诮清容老人识
　　米南宫书
　　宋宗室持节随州诸军事随州刺史充随州管内观察使上柱国天水郡开国公食邑六千一百户食实封一千四百戸赠开府仪同三司追封崇国公再赠司空諡孝恭墓志铭
　　翰林学士朝奉大夫知制诰兼侍讲实録修撰云骑尉赐紫金鱼袋臣郑居中撰承议郎权知淮阳军管勾学事兼管内劝农事飞骑尉赐绯鱼袋借紫臣米芾书并题盖
　　公讳世恬字静之太祖皇帝之元孙曾祖燕懿王德昭祖彰化军节度使舒国公惟忠父宣州观察使宣城侯从谨嫡母髙平郡夫人薛氏庶母永嘉郡太君李氏公以庆厯三年六月生七年赐名授太子右内率府副率皇祐二年明堂恩改右监门率府率稍迁右千牛卫将军英祖神考哲庙嗣登天极累迁右金吾卫大将军康州防御使又改迁贵州防御使上践阼追随州管内观察使崇宁元年五月十一日以疾终于睦亲第享年六十诏赠开府仪同三司追封崇国公仍赐以黝纁赠玉又勅以一品卤簿殡于城北佛舍遣太常博士呉矜軷祭于国门諡孝恭继以子令寤郊恩赠司空公恭俭孝慈出于天资始宣城侯薨才七歳哀泣摧毁若成人及长事髙平夫人昏定晨省未尝少懈夫人尤爱之髙平殁殡于佛寺公伯仲愿庐墓以终其丧宗正拘文不许公乃命子侄诉于廷神宗为之叹息褒美诏从之宗室庐墓自公始也既冠鋭意经史研精理致日夜与伯仲讲习求古人学问手録训释溢于几席宫教王慥善否臧人物一见公洒然异之乃以公进士业上焉将召试公谓所厚善曰学以为已岂忍与吾家人角一日之长而徼幸爵禄哉终不就举既失怙恃事兄嫂如父母宗子间指以为法永嘉弃养哀号擗踊水浆不入口者累日出殡普照寺庐次才数楹公苫块其间足不逾阈人以为难伯仲俱亡公长其族属内外几百口雍睦上下闺阃肃然虽见孙侄必具衣冠拊循训饬动合礼则其有丧葬婚姻力不给者必捐赀厚遗于人了无德色歳时祭享列子孙拜跪庭下至有跛倚者公曾不知倦永嘉葬卜地神冈距京城防半驿四时荐献必躬亲之晩歳以疾筋力不强视世事一不留意独嗜书史以教子孙欲人自表见于世故所延纳皆当时知名士而一门之内举进士者几十人其子令晙尝试艺中髙等问学该博孝友纯笃掌教官交荐于朝崇宁温诏且以宗子久失教养为念以其事付宰臣俾之讲议于是宫邸大辟黉宇仿太学三舍法教养宗子令晙首率子侄执经就列月书季考以行艺升内舍者一歳凡三人令戅子泰举进士中第子鋐赴试京东转运司以魁荐复试南庙擢第一联名奏籍者一子三孙集英唱第令晙以环卫入侍称谢殿陛再三人颇荣之令洧自内殿承制诣登闻乞试遂中程易文阶其他试吏亦各有闻皆公教督有素也每病少间则奉朝请无虚日虽霾风暴雨未始或渝人为言公方病廖未宜勤四体公曰宗子享厚禄且无吏责苟无病辞不能勉强趋朝纵于法寛假独不愧于心乎间命诸子取前代史抗声诵之倾耳而听一字辄悮则诘证之已则戒之曰古人之言不妄可不审谛耶凡亲旧踵门虽病应接畧无倦容闻宾客语及经籍必命子孙録之至如荐绅先生嘉言鈜议往往识于屏障间朝夕载阅讽诵不忘公之好贤乐善皆此类也世或卖婚取赀习久成俗公独愼择望族间得善士其所奉养甚薄至于供祭祀接宾客恤孤独则倒廪倾笥不吝所有惟恐不满人意公虽严而恕虽寛而栗俨然庄重人自畏爱娶邢氏封太宁郡君赠和义郡太君故太师昺之孙女也先公六年而亡男十八人长令幼太子右内率府副率次令萃赠定州观察使令致赠左屯卫大将军令右内率府副率皆亡令晙右监门卫大将军康州刺史令寤内殿承制令俌内殿崇班令绲令注故右侍禁先亡令戣东头供奉官令洧宣德郎令防西头供奉官令戅宣义郎签书安国军节度判官防公事令各右侍禁令筯右班殿直女十八人供备库副使郑仅朝奉郎知开州军州事郭伯山左侍禁马能夫东头供奉官宋昻承务郎范良右班殿直张汝明三班奉职马公彦通仕郎田有成右侍侍禁张汝能右班殿直阁门祗候郑绎三班奉职焦天任皆公壻也一在室孙男二十人子鈜宣义郎子泰将仕郎密州司户参军子鉴亡子钫子巽子履并殿直子彀子澜子殳子笈子友并奉职余未仕孙女二十二人长适东头供奉官刘绚次适右侍禁陈元发次三班奉职张由庚次三班奉职盛镗次三班奉职王苹次承务郎【阙】公南次将仕郎张章余未行曾孙男三人曾孙女四人皆幼以大观元年三月廿九日葬于河南府永安县铭曰赫赫荣公艺祖之裔能嗜于学于焉养智恭俭孝慈好贤乐施教督孙子而业于艺比比登科以儒显世人有一善亦足名家公兼有之德则无瑕铭以示后实而非夸
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖诸孙号为疏逺渡江勃兴皆得奉朝请人事之不可料襄阳此卷龙跳虎卧不尽赞述太宰此文亦称合作惜与王将明蔡元长同传讫蔽其名可为叹息泰定四年四月庚辰史官袁桷书
　　米南宫喜悬笔书故小楷往往欹侧然笔力遒健意度萧散宜为一代书法之冠也泰定四年秋分日邓文原识
　　宋宗室崇国公墓志铭翰林学士郑居中撰知淮阳军米芾书今题曰元章真迹者也世知宝爱其书而已夫以公胄裔之贵爵秩之尊子孙又众多且光显若是而今无称焉独赖此书为好事者所存传而不废故其官阀世绪犹可考见呜呼士君子所恃以不朽者书云乎哉泰定四年十一月八日金华黄溍识
　　宝晋书法出兰亭观其转折方圆则可见矣此崇国志铭要以相马法求之东阳栁贯书
　　古之铭其先世功德撰文书丹必求诸大手笔者盖因其文与书之传而吾先世之功德与之俱传也宋宗室崇国公墓志铭当世代革易之余而为人所宝爱者米南宫之书也崇国公遂同不朽矣后世乃不求必传之文与书止慕其人官爵之崇以为可荣其先世岂知古人之意哉至正二十六年四月辛未豫章揭汯书郑华原宋书不满其人文集亦无传此篇则因米老之书而传焉考之袁清容跋此去今才百年当时行世有宋文人四大家今王禹玉集存秘府李清臣仅见数篇荆舒文止太学有版惟庐陵文忠公六一先生天上人间有二刻本噫文章者岂必工而后传欤抑必因其人之贤而后可以久传也盖尝与钦谟论及之题于卷末呉郡叶盛
　　米南宫此卷元袁清容而下五人有跋皆不着所藏主名今则在广省叅政刘公家公博学好古宜此卷之归之也呉寛题
　　张即之书林酒仙诗
　　痴兀兀兀兀痴落花流水自依依酒饱摩挲个肚皮侬家元是林公儿
　　金斚又闻泛玉山还报頽莫教更漏促趂取月明回门前緑树无啼鸟庭下苍苔有落花聊与东风论个事十分春色属谁家
　　扬子江头浪最深行人到此尽沈吟他时若到无波处还似有波时用心
　　秋至山寒水冷春来树緑桃红一防动随万变江村烟雨蒙蒙有不有空不空爪篱捞取西北风
　　一六二六其事已足一九二九我要吃酒长伸两脚眠一忽起来天地还依旧
　　贵买硃砂画月等来【阙】用工夫醉卧緑杨阴下起来强説真如泥神再三叮嘱莫教失却衣珠
　　緑水红桃花前街后巷走百余遭张三也识我李四也识我我我我我不识我两个拳头那个大两个之中一个大曾把虚空一防破摩挲令教却甚麽拈取须弥枕头卧
　　醒也街里走醉也街里走无钱买酒足来噇昏昏悜悜忘前失后张开两眼见北斗拈得斗柄酌海水望空直拔泻入口悮呷火龙归五脏自午夜半大哮吼随我来随我来与你安身法上竿子打筋斗
　　生在阎浮世界人情几般爱恶只要吃个酒子所以倒街卧路死后只产娑婆不愿超生净土何以故西方净土无酒得酤
　　右呉东禅林酒仙语歴阳张即之为寺僧惟一书歴阳上官必昌命工刻石淳祐八年歳在戊申六月一日
　　酒仙名遇贤俗姓林氏在宋为苏城东禅寺僧人传其事甚异至号圣僧以其嗜酒故又号酒仙此卷皆其所作诗也诗意有髙絶处若寒山子之流故张即之特书以刻石其石已亡寺之东林房独藏此本夫寒山子之诗虽晦庵朱夫子亦赏之此酒仙之言所以不可废也呉寛书
　　薛道祖三帖
　　绍彭启两日途中不得少欵为歉晴和想起居佳安二画久假上还希检收许借承晏张遇墨希示一观千万承晏若得真完虽异热帖亦可易更俟续布不一绍彭再拜大年太守执事
　　绍彭启早来教荷借示二像甚佳得观多幸杂画更借数种所谕智永昙林二书于左右不恡但不欲雪山它画皆可也绍彭顿首大年防御执事　雪山非不佳但苦太多大轴耳
　　绍彭启寺中昨日领来教不及为报皇悚可知枉诲伏审经夕气凉台候万福随事吟蒙借示多幸谨还纳去刘二乃云有两轴若并得一阅幸也古经纸若空得画赞小字三十行可耳古绫古绢亦求一阅罗有难书矣人还不一绍彭再拜大年太尉【容三十行两段亦可也元本自是两段】书法自古至今皆有沿袭繇魏晋六朝隋唐以至于宋其遗迹可考而知惟米元章英资髙识力欲追晋人絶轨同时如薛道祖是其同盟者也故能脱畧唐宋齐踪前古岂不伟哉孟頫
　　前修谓道祖作字轩轾六朝有超妙入神之誉夷攷其法诚不虚矣此晴和二像随事吟三帖予咸淳甲戌曾观今复观于伯雨书室俛仰间廿有九年如天津桥上一见李白喜可知也大德壬寅清明日荪壁金应桂题时年七十歳
　　绍彭书世不多见如伯雨所藏三帖虽杂于六朝盛唐人书中当无愧也居仁
　　华阳张嗣真杂帖
　　史二论
　　庄子曰以本为精以物为粗以有积为不足澹然独与神明居古之道术有在于是者关尹老聃闻其风而悦之建之以常无有主之以太乙以懦弱谦下为表以空虚不毁万物为实
　　关尹子曰在已无居形物自着其动若水其静若镜其应若响芴乎若亡寂乎若清同焉者和得焉者失未尝先人而常随人老聃曰知其雄守其雌为天下谿知其白守其黒为天下谷人皆取先已独取后曰受天下之垢人皆取实已独取虚无藏也故有余岿然而有余其行已也徐而不费无为也而笑巧人皆求福已独曲全曰苟免于咎以深为根以约为纪曰坚则毁矣鋭则挫矣常寛容于物不削于人可谓至极关尹老聃乎古之博大真人哉
　　太史公曰道家无为又曰无不为其实易行其辞难知以虚无为本以因循为用无成势无常形故能究万物之情不为物先不为物后故能为万物主有法无法因时为业有度无度因物与合故曰圣人不朽时变是守道家使人精神专一动合无形瞻足万物其为术也因阴阳之大顺采儒墨之善撮名法之要与时迁移应物变化立俗施事无所不宜指约而易操事少而功多凡人所生者神也所托者形也神大用则竭形大劳则形神离则死死者不可复生离者不可复返故圣人重之神者生之本也形者生之具也形神骚动欲与天地长久非所闻也
　　马陶三传
　　司马相如者蜀郡成都人字长卿初为郎仕景帝梁孝王来朝从游説士邹阳等相如説之因病危游梁后过临卭富人卓王孙女文君新寡好音相如以琴心挑之文君奔之俱归成都后居贫至临卭买酒舍文君当垆相如着犊鼻防涤器市中为人口吃善属文仕宧不慕髙爵常托疾不与公卿大事终于家其赞曰长卿慢世越礼自放犊鼻居市不耻其状托疾避官蔑此卿相乃赋大人超然莫尚
　　五栁先生不知何许人也亦不详其姓字宅邉有五栁树因以为号焉闲靖少言不慕荣利好读书不求甚解每有会意便欣然忘食性嗜酒家贫不能常得亲旧知其如此或置酒而招之造饮辄尽期在必醉既醉而退曾不恡情去留环堵萧然不蔽风日短褐穿结箪瓢屡空晏如也尝着文章自娱颇示已志忘怀得失以此自终其赞曰黔娄有言不戚戚于贫贱不汲汲于富贵极其言兹若人之俦乎酬觞赋诗以乐其志无怀氏之民与葛天氏之民与
　　陶先生讳景丹阳人也幼标异操聪明多识五经子史皆悉详究善书得古今法不肯婚宧以资营未立薄游下位宜都王侍读年二十余便稍就服食遵行道要所得符文妙法并是真人遗迹于是业行渐进乃拂衣止于茅山焉观其神仪明秀盼睐有光形细长项耳间矫然异众矣其赞曰髙卧白云晨飡绛霞弟子如林著书满家濯神九清腾耀三景与天为徒如日之昞
　　仲谢二诗
　　飞鸟遗迹蝉蜕忘殻腾蛇弃鳞神龙丧角至人能变达士拔俗乘云无辔骋风无足埀露成帏张霄为幄沆瀣当餐九阳代烛恒星艶珠朝霞润玉六合之内恣心所欲人事可遗何为局促大道虽夷见几者寡任意无非适物无可古来绕绕委曲如百虑何为至要在我寄愁天上埋忧地下叛散五经灭弃风雅百家杂碎请用从火抗志山栖游心海左元气为舟微风为柁翺翔太清恣意容冶【右仲长统作】
　　旸谷跃升虞渊引落景曜东隅晼晩西薄三春燠序九秋萧索凉来温谢寒往暑却居德斯颐积善嬉谑阴灌阳丛雕华堕萼欢去易惨悲至难铄激涕当歌对酒当酌鄙哉愚人戚戚怀瘼善哉逹士滔滔处乐【右谢灵运作】太史南华所论道家之大本无为之至理矣若相如之才情雄放元亮之贞节雅言华阳隠居则古称中董狐道家尼父实皆我之良师也仲谢二诗其旨亦超呜呼四十无闻斯不足畏知不能望惟贤希圣之域宁不得为达生之归乎遂书各文成卷把玩山水间以自料理耳大元泰定二年歳在乙丑六月廿五日句曲外史张嗣真华阳南洞记
　　太上十三训
　　遗形忘体泊然若亡谓之虚虚心弃意废伪去欲谓之无专精凝神不与物杂谓之清　反神住气安而不动谓之静黙居闲处功名不显谓之微　去妻离子独与道游谓之寡呼吸中和滑泽细微谓之柔　缓形忘我以奉百事谓之弱遏恶忘荣安贫乐辱谓之卑　遁盈逃满衣食粗疎谓之损静坐随阳却邪应变谓之时　不饥渴不寒暑不喜怒不哀乐不迟疾谓之和　　忘视听息言虑坚固精神不废内守谓之啬泰定三年丙寅二月廿八日嗣真学
　　陆友仁书世説
　　陈仲举言为士则行为世范登车揽辔有澄清天下之志为豫章太守至便问徐孺子所在欲先看之主簿白羣情欲府君先入廨陈曰武王式商容之闾席不暇暖吾之礼贤有何不可
　　周子居常云吾时月不见黄叔度则鄙吝之心已复生矣
　　郭林宗至汝南造袁奉髙车不停轨鸾不辍轭诣黄叔度乃弥日信宿人问其故林宗曰叔度汪汪如万顷之波澄之不清扰之不浊其器深广难测量也
　　李元礼尝叹荀淑钟皓曰荀君清识难尚钟君至德可师
　　陈太丘诣荀朗陵贫俭无仆役乃使元方将车季方持杖从后长文尚少载着车中既至荀使叔慈应门慈明行酒余六龙下食文若亦小坐着膝前于时太史奏眞人东行
　　晋文王称阮嗣宗至愼每与之言言皆逺未尝臧否人物
　　王戎云与嵇阮居二十年未尝见其喜愠之色又云太保居在正治之中不在能言之流及与之言理致清逺将无以德掩其言
　　谢太傅絶重褚公尝称褚季野虽不言而四时之气亦备
　　诸名士共至洛水戏还【阙】令问王夷父曰今日戏乐乎王曰裴仆射善谈名理混混有雅致
　　过江诸人每至美日辄相邀新亭籍卉饮宴周侯中坐而叹曰风景不殊正有山河之异皆相视流泪惟王丞相愀然变色曰当共戮力王室克复神州何至作楚囚相对
　　会稽贺生体识清逺言行以礼不徒东南之美实为海内之秀
　　髙坐道人不作汉语或问此意简文曰以简应对之烦竺法深在简文坐刘尹问道人何以游朱门荅曰君自见其朱门贫道如游蓬戸
　　庾法畅造庾太尉握麈尾至佳公曰此至佳那得在法畅曰廉者不求贪者不予故得在耳
　　桓公北征经金城见前为琅邪时种栁皆已十围慨然曰木犹如此人何以堪攀枝折条然流泪
　　简文入华林园顾谓左右曰会心处不必在逺翳然林水便自有濠濮间想不觉鸟兽禽鱼自来亲人
　　谢太傅语王右军曰中年伤于哀乐与亲友别辄作数日恶王曰年在桑榆自然至此政赖丝竹陶写恒恐儿辈损欣乐之趣
　　支道林常养数匹马或言道人畜马不韵支曰贫道重其神骏
　　刘尹云人想王荆产佳地此想长松下当有清风耳又曰清风明月辄思度
　　谢胡儿语庾道季诸人暮当就卿谈可坚城垒庾曰若文度来我以偏师待之康伯来济河焚舟
　　王司州至呉【阙】印渚中看叹曰非惟使人情开涤亦觉日月清朗
　　袁彦伯为谢安南司马都下诸人送至濑乡将别既自凄罔叹曰江山辽落居然有万里之势
　　顾长康从会稽还人问山川之美顾云千岩竞秀万壑争流草木蒙笼其上若云兴霞蔚
　　王子敬云从山阴道上行山川自相映发使人应接不暇若秋冬之际犹难为怀
　　道壹道人好整饰音辞从都下还东山经呉中已而会雪下未甚寒诸道人问在道所经壹公曰风霜固所不论乃先集其惨淡郊邑正自飘瞥林岫便自皓然王夷甫容貌整丽妙于谈恒捉白玉柄麈尾与手都无分别
　　庾太尉在武昌秋夜气佳景清佐吏殷浩王【阙】之之徒登南楼理咏音调始遒闻函道中有履声甚厉定是庾公俄而率左右十许人步来诸贤欲起避之公曰诸君少住老子于此处兴复不浅便据胡牀与诸人咏谑竟坐甚得任乐后王逸少下与丞相言及此事丞相曰元规尔时风范不得不少颓右军曰惟丘壑独存至元二年秋七月十日呉兴陆友仁书世説中语
　　至元四年龙集戊寅正月二日京口袁矩子方曹南史元举大用金华呉福孙子善同观于清閟阁
　　此卷予旧藏又尝杂书纸尾把玩山泽间后为元镇持去至正丁亥十二月四日与元镇同游梁鸿山擕在行笈因得重观故友陆友仁书世説数则语感慨歳月余老矣能几把卷重题而归诸清閟阁海昌张雨
　　呉傅朋游丝书
　　楼前暮霭暗平林楼上人愁寒思深未必薄云能作雨从来秋日自多阴三年客梦迷归路一夜西风老壮心欲作新声寄遗恨直教先断缓盈琴
　　久阴忽晴已可喜况复夜气驱蚊藏清风送回六月热急雨借得三秋凉非惟归云人目快更有白月天心当从来万古有未尽待子一夕心胸张
　　剑气寒髙倚暮空男儿日月鎻心胸莫藏牙爪同痴虎好召风雷起卧龙世説王侯无【阙】种古来富贵及耕农须将大道为竒遇莫踏人间龌龊踪
　　绍兴戊辰歳十月十三日书于双港呉説傅朋
　　虞雍公钧堂帖
　　钧堂仙集伏惟福本崇大窃闻有长子之戚盛德积善之门岂应有此天道是不可诘矣然去来修短皆前定钧堂露电世法具大定力自有以处此梦符制干兄荣改事有涯此心望望甚久今得报而喜不啻其身之得也汉上相处甚乐前此每许为允文留别当具禀次家信一封谨封纳伏乞钧照允文皇恐上覆
　　虞忠肃采石之战日星晦江水震荡功烈赫然于时足以詟服强虏愧死名将疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居呉中者世藏此帖今为葑门朱性甫得之夫性甫虽好文事藏此吾固知其意不在笔墨间也翰林呉寛题
　　朱文公与侄手帖
　　书呈朱六十秀才　叔朝奉大夫致仕某实封
　　八月廿日书报六十郎贤侄叔重人来得书知比日为况安佳足以为慰久闻有析居之扰想见诸事不易此既纳禄又有嫁遣之累窘不可言想吾侄既无馆地亦是此模样无可奈何只得忍耐耳墓木摧倒此合与小七郎及四九侄五四侄诸人商议打并若本位那得修妆固善然亦须吾侄同八十侄与众人説过此不及一一作书也叔重人还附此草草余惟自爱房下诸孙一一安乐埜必自有书诸儿女妇孙一一附问叔某白余记十年前与焕章氏题先谱推其六世祖为考亭夫子家藏夫子手泽甚富约至其家阅之今年冬予始至横溪焕章仲子垕出示夫子与其侄六十秀才书一纸兵燹之余仅留手泽者是帖也书中墓木事丁宁告戒望之至而责之颛又言析居事闵其失馆地勉之以忍耐二字其家教之槩如此垕时时披展于读书之室非朱氏子孙之座右铭乎至正二十年冬十月八日会稽杨维祯谨识
　　文公墨迹在他人得之犹为至宝况其子孙乎焕章尚珍藏之贡师泰槀
　　考亭夫子七世孙垕自其祖侨居华亭者三世矣一日出夫子与犹子六十秀才一帖盖嘉言也垕其佩服见之行事可也墓门有木则爱防之不如意事之来则忍耐之祖训是则是效是不为考亭之贤孙乎武夷山樵钱惟善谨识
　　紫阳夫子百世之师一言一行无非妙道精义之所发学者皆当佩服而敬守之况其为后者乎今观此帖闵其侄之失馆地则勉之以忍耐知其墓木之摧倒则嘱之以修理盖能忍贫则无苟得无耻之患念先陇之雕毁则无望其木思以为材之心修己奉先事之大者故其言恳至如此宜当置之几案时时展玩引而伸之触类而长之则凡吾所当为之事皆可自此而推也至正庚子嘉平后学沈存端拜谨书【性之】
　　紫阳夫子遗墨七世孙垕字叔重家藏装褫成卷如袭珠璧可谓善贻后矣吾先子为题其后上以发明夫子之微意下以勉励后进之立身不惟叔重由之而能敬守上世之遗训而震诵先子之言尤当慎保是身以奉承书诗之泽所得不既多乎诗曰无念尔祖聿修厥德叔重其有之矣又曰夙兴夜寐无忝尔所生吾所当致力焉至正甲辰八月廿有八日孤子震百拜谨识【伯修】右新安朱夫子与所亲手简真迹一卷词语真淳气谊周密婣睦之厚着于当时笔墨之精粲然传久诚为后进之楷式也鄱阳周伯琦敬题
　　愚按宋宁宗庆元五年先正文公始获休致之请今封题朝奉大夫致仕则时年盖七十余矣所谓六十郎八十侄者必新安众族之家墓木摧倒亦曾髙以上之塜当是时公还居建上长子已死家事属之仲子埜故云埜必自有书兹特因其侄之来书以荅书中之意而慰勉之耳附书者叔重所遣之人不知叔重为何人今获是书而宝之者盖公之后人名垕而亦字叔重是宜永守而勿失也虽然公手泽之物非直为后世珍玩而已叔重好学而年富必能自立有以异于寻常抑又考公家谱诸子孙皆以五行相生之字为名若是则垕当为七世诸孙慎毋曰君子之泽五世而斩叔重其勉之至正二十五年歳舍乙巳夏五月望后学秦裕伯拜书董铢叔重在朱门为髙弟此书盖因之以寄诸侄者亲亲之意蔼乎言表是足以敦乎薄俗七世孙垕适与铢同字大夫士又从而明之祖孙师友宛然在目宜其益为世守之重也钱唐凌云翰敬跋
　　考亭夫子集道学之大成以遗后人丰功盛德天地为终始一言一字皆可师法况手书喻侄其尊祖淑后之意尤当服膺至于源委考证先儒名笔既已详悉区区肤陋有何他辞斋沐抚观而附姓名于卷末后学奉化陈朴敬题
　　子朱子继续道统优入圣域而于翰墨亦加之功善行草尤善大字下笔即沈着典雅虽片缣寸纸人争珍秘不啻璠璵圭璧此帖乃与侄家书畧不用意出于自然尤可宝也展读一过敬识诸卷尾天台陶九成
　　昔者坡翁尝谓昌黎先生道济天下之溺愚亦尝谓曰宋之亡得晦翁先生注述四书诸经故斯文有传久而五常不废可不谓防天下之溺乎其于片言只字皆不失格言畦迳至于私书尚且见其尊卑存亡之序尊尊幼幼之道非命世大贤畴能若此浙右墨迹自来不得多见今之收藏者乃亦同姓后人夫岂偶然也哉严陵后学邵亨贞敬识
　　朱文公书城南诗
　　奉同张敬夫城南二十咏
　　诗筒连画卷坐看复行吟想像南湖水秋来几许深【纳湖】小山幽桂丛歳暮霭佳色花落洞庭波秋风渺何极【东渚】緑涨平湖水朱栏跨小桥舞雩千载事歴歴在今朝【咏归桥】
　　考槃虽在陆滉漾水云深正尔沧洲趣难忘魏阙心【船斋】堂后林阴密堂前湖水深感君怀我意千里梦相寻【丽泽堂】
　　光风浮碧涧兰杜日猗猗竟歳无人采含薰秪自知【兰涧】君家一编书不自圯上得石室寄林端时来玩幽赜【书楼】藏书楼上头读书楼下屋怀哉千载心俯仰数椽足【山斋】先生湖海姿养今自閟铭座仰先贤防画存彖系【防轩】疎此竹下渠潄彼涧中石暮馆绕寒声秋空动澄碧【石濑】西山云气深徙倚一舒啸浩荡忽褰开为君展遐眺【卷云亭】
　　渚华初出水隄树亦成行吟罢天津句薰风拂面凉【栁隄】月色三秋白湖光四面平与君凌倒景上下极空明【月榭】涉江采芙蓉十反心无斁不遇无极翁深衷竟谁识【濯清】朝吟东渚风夕弄西屿月人境谅非遥湖山自幽絶【西屿】湖光湛不流嵌窦亦潜注倚杖忽淙琤竹深无覔处【淙琤谷】
　　防舟停画浆容与得欹眠梦破蓬窻雨寒声动一川【听雨舫】
　　仙人氷雪姿贞秀絶伦拟驿使讵知闻寻香问烟水【梅堤】湖平秋水碧桂棹木兰舟一曲菱歌晩惊飞欲下鸥【采菱舟】
　　髙丘复层观何日去登临一目长空尽寒江列暮岑【南阜】右晦庵先生真迹笔精墨妙有晋人之风大贤无所不能固非可一艺名也当时先生由建中回新安时所书流落人间文传薄游婺源得之擕以归呉中尝同仁夫一观余不以示他人也近伯广自琴川来访病中不及欵曲别后思所以见意念他物皆不足以凂伯广因书于卷尾令渊持赠之转似仁夫仍题数语云呉郡千文传
　　补书宣公诗【阙】
　　右张宣公城南杂咏廿首子朱子尝所属和者也南沙虞子贤氏受朱子诗翰于其眷棣钱广而宣公真迹逸矣予来娄贤介其友王师道持卷来征予言适于宣公集中得其元唱贤且躬至予邸请予追和未及先为补书宣公诗时至正壬寅冬十二月东维叟杨维祯谨再拜书
　　余既写诗已贤复索余评两前哲诗朱子之诗不敢评其意张荆州为乾道道学君子而矢口小章亦有古风人思致如岸花有开落水盈无浅深日暮飞鸟归门前长春水又如古井辘轳鸣虽开元诗人不能至卷尾一章惟许晋处士代之词人不敢企也【祯赘评】
　　右徽国文公真迹先祖礼部府君所藏也礼部君常守婺源实公阙里其故业久为豪右所据公五世孙光系颈以组誓复故业虽死不去其组凡十有五年而礼部至力复其业光深德之已而秩满光持公所书二卷以报礼部君纳焉爱之不啻拱璧重宝会海虞钱伯广氏谒礼部君于私第伯广嗜古好学因出示之详玩不忍释手先祖以其好之之笃他日命渊持其一以赠伯广为构城南小隠以居之又博求大夫士为诗文以咏歌其间且成轴矣未几礼部君殁更十余年而兵戈抢攘伯广亦已遗世向之城南小隠鞠为丘墟则此卷者安知其所在哉近乃于虞君子贤客次见之及覩先祖手泽黄太师所为记窃深有所感焉矧闻虞君之得是卷也亦于其所居之东搆轩二十楹各顔其诗于上盖其好之之笃不亦愈于伯广者乎故并以家藏之卷赠之是亦承礼部君之遗意也因识其颠末于左方而归之虞君云至正癸卯冬十有一月既望呉郡干渊再拜书【渊字资深】
　　城南斋记【附録】
　　城南斋者常熟钱君伯广息游藏修之所也伯广早从其乡先逹尚书干先生游先生之守婺源也尝得晦庵朱子手书城南二十咏而宝爱之未尝辄以示人卒乃归之伯广而伯广之居适在其州之南谓朱子之遗墨不易得而先生之赐尤不可虚辱遂即所居东偏搆斯斋因扁曰城南且并以城南自号仍刻二十咏之诗置之斋中焉至正甲午之夏先生嗣子陜州使君谒予金华山中伯广【阙】介其求余记夫士君子之为学既从大人长者为之依归而又尚友乎古之人以求圣贤之道斯亦可谓有志者矣惟先生显擢巍科荐跻膴仕文学政事着闻当世为一代巨儒而伯广以乡里子弟获从之游则其有所依归而授受之间所得之多可知矣虽然先生之道实出于朱子而朱子之道天下后世所同尊而共由者也世之诵其诗而读其书者夫人皆是也然能真知其道而实践之者几何人哉今伯广于其遗墨之偶存即爱防而表显之若亲觌其光仪而聆其謦欬则于其道能知而践之又可知矣夫既用先生之传而上求朱子之道复表朱子之遗墨而不敢虚先生之赐然则伯广之息游藏修于是斋也其殆庶几俯仰而无媿乎诗曰髙山仰止景行行止此伯广之志也又曰相在尔室尚不愧于屋漏予之望于伯广者不其以此欤予于先生有同年之好而陜州之请复坚故为伯广一言之嗟乎先生不可作矣伯广尚或因予言而有警哉五月甲子金华黄溍记
　　洪侍郎诗帖
　　何山如幽人道塲如大家穰穰衲子脚刺刺骚翁牙挟隽控寒飇披光蹑晨霞危颠矫窣堵平畴略污邪岩泉跑虎涌径松髯龙拏钟梵破深寂金碧开芬葩修廊步履峻杰阁望眼賖山势佩玦矗湖光镜奁谺清节杳霭入古弁空蒙遮列翠不可唾羣籁无敢哗坐我旃檀树酌之鎗旗茶宇定岫出云语妙天雨花吾生久堕甑昔游惯乘槎夷犹庐阜阳宿留岷江涯髙曾留峤栈卑或搜崖洼旧梦难歴省此行足雄夸老亲八十健闲俦二三佳拍浮一叶收览万景奢富贵上蔡犬贫贱东陵未须笑落铎谁能苦沙候门占噪鹊旋桡趂归鸦竒事恐没没举诗属僧伽端平甲午秋九月庚申追记壬辰小雪前奉亲游道塲诗书以遗住山舟老古潜洪咨防舜俞
　　咨防别后无日不病抱病应酬病愈甚猿鹤入梦屡矣手帖来前云气犹湿恍然分半席旃檀林之下慰浣可量旧诗入石呈丑为多跋语非所敢当承朝【阙】愿移瓶锡于茂苑随处结縁有何不可而力辞近时衲子谋窠座与干差遣同安知春菜根通天下只一般滋味静退髙风可胜钦仰盘陀花竹无恙大众安稳六月八日咨皇恐上记
　　舟公堂头禅师【阙】佳茗多感香杏仁一包试参之咨防法舟昨枉国史中书直院判部侍郎顷载登山佳什敬雪手圭复诚负暗投之媿窃谓苏文忠公昔游有诗以赠萃老学士夀之坚珉山倚诗重法舟蕞尔寒缁兹亦何幸获此宠遗得与云鬟争翠谨砻石山中作云峰苏洪帖云端平乙未维夏住山传法法舟书
　　平斋先生洪公宋南渡后大手笔也孟頫弱冠已爱读文集恨生晩不得拜下风先生五世孙为僧于天目师子寺名智俊过溪上出此示仆三复之余既叹诗律之深及观所与安抚书又见公于国事用心如此抚卷起敬辄书其后孟頫
　　天目洪忠文公游道塲何山诗与眉山苏文忠诸作先后相映真若所谓山倚诗重者矣文忠此诗当时已摹勒入石自端平甲午迨今已一百二十二年而真迹宛然犹在诚可宝也至正十五年乙未五月十日金华黄溍观于中天竺因书其后以识歳月
　　右侍郎洪公奉其亲少师公游道塲何山遗住山舟公别浦禅师诗也今师之即中常上人常往年侍其师竺逺源禅师住何山时见其六世孙大拙用公以是遗墨献于禅师常因珍袭而宝爱之兹来归源兰若焚香敬观惜不得见所与安抚书耳然山中旧石刻荐更兵燹不复存矣故翰林承旨赵公学士黄公跋语在前惟善何敢着笔辄缀数语于后以识俯仰今昔文物陵替山林雕谢无复旧观之感慨云至正二十六年歳丙午佛诞日曲江居士钱惟善谨书
　　洪文忠诗谓道塲何山为大家幽人此盖发坡翁之遗蕴譬如为二人写真文忠已极其神观意度矣而文忠乃直指自出其姓名与字是可贵也诗法一本韩与舟老书尤见前辈激昻意思己酉十月九日义兴马治枫泾寓舍题
　　平斋洪公在宋季赵山台真西山魏鹤山皆参大政位貌德业相表里而严重过之舟别浦主瑶席轩公奉八十慈亲漫游两山题诗纪胜句法追蹑欧自苏玉局题唯公诗出色刻诸琬琰何愧然神物显晦有时会当三刻兹山墨迹三献即中其善藏之时龙摄丹虺蟾依林屋山樵人法膺择中跋
　　魏鹤山遗陈深父子帖
　　陈深父子服事迁客久而益厪陈深事主未竟而卒陈恪能承父志自靖之荆自荆之蜀奔走服役于风涛寇盗之冲颇赖其力今念母暂归尽此心记其劳亦可以愧士大夫之随时冷暖者廿八日押　仍特支紫衫一领
　　昔萧頴士有老臧事之十年不去頴士性惨刻笞楚不少贷或劝臧他之臧曰非不能爱其才耳夫頴士以操觚弄翰尚足以怀其奴而不忍舍今陈深父子之事鹤山也服役劳苦于寂寞之滨趋走辛厪于风波之险七年之久俨如一日此非其主有以怀而信之畴能尔耶及主人自靖归蜀始以念母翻然告归且愿还而尽此身以事主夫于事主既能尽忠则于事亲必能尽孝视萧氏奴殆有过焉余曩偕鹤山外舅久处渠阳始终目击其事今观鹤山所书慨然有感因笔以赠之绍定五年冬十月书于心逺堂虞兟【字退夫】
　　文丞相诗帖
　　收栁女信痛割肠胃人谁无妻儿骨肉之情但今日事到这里于义当死乃是命也奈何奈何涂中有三诗今録至言至于此泪下如雨
　　邳州哭母小祥【九月七日】
　　我有母圣善鸾飞星一周去年哭海上今年哭邳州遥想仲季间木主布筵几我躬已不阅祀事付支子使我早沦落如此终天何及今毕亲丧于分亦已多母尝教我忠我不违母志及泉会相见鬼神共欢喜
　　过淮
　　北征垂半年依依只南土今辰渡淮河始觉非故宇故乡已无家三年一羁旅龙朔在何方乃我妻子所昔也无奈何忽已置念虑今行日云近使我泪如雨我为纲常谋有身不得顾妻兮莫望夫子兮莫望父天长与地久此恨极千古来生业縁在骨肉当如故
　　乱离歌六首
　　有妻有妻出糟糠自少结发不下堂乱离中道逢虎狼鳯飞翩翩失其凰将雏二三去何方何虞国破家又亡不忍舍君罗襦裳天长地久逺茫茫牛女夜夜遥相望呜呼一歌兮歌正长悲风北来起彷徨
　　有妹有妹家流离良人去后携诸儿北风吹沙塞草萋穷猿惨淡将安归去年哭母南海湄三男一女同欷歔惟汝不在割我肌汝家零落母不知母知岂有瞑目时呜呼再歌兮歌孔悲鹡鸰在原我何为
　　有女有女婉清扬大者学帖临钟王小者读字声琅琅朔风吹衣白日黄一双素璧委道傍雁儿雁儿秋无粱随母北去无人将呜呼三歌兮歌愈伤非为儿女泪淋浪
　　有子有子风骨殊释氏抱送徐卿雏四月八日摩尼珠榴花犀钱落绣襦兰汤百沸香似酥歘随飞藿飘泥涂汝兄十三骑鲸鱼汝今三歳知在无呜呼四歌兮歌以吁灯前老影明月孤
　　有妾有妾今何如大者手将玉蟾蜍次者亲抱汗血驹晨妆靓服临西湖英英雁荡飘琼琚风花飞坠鸟鸣呼金茎沆瀣浮污渠天摧地裂龙虎徂美人尘土何代无呜呼五歌兮歌郁纡为尔迎风立斯须
　　我生我生何不辰孤根不识桃李春天寒日短空愁人北风吹随铁马尘初怜骨肉钟竒祸如今骨肉更怜我汝在空能婴我怀我死谁当收我骸人生百年何丑好黄梁得丧俱草草呜呼六歌兮勿复道出门一笑天地老
　　一读此三诗便见老兄悲痛真切之情事至于此为之奈何兄事只待千二哥至造物自有安排
　　一可将此诗呈嫂氏归之天命仍语靓妆璚英不曾周旋得毋怨毋怨徐妳以下皆可道逹吾此意当此天翻地乱人人流落天数奈何奈何
　　一可令栁女环女好做人爹爹管不得泪下哽咽哽咽一此诗本仍可纳之千二哥兄天祥家书达百五贤妹右以上诗八首宋丞相文信公之所作也公讳天祥字履善庐陵人穆陵之丙辰状元也遭宋末造间关万死卒以自献使后圣有作安知不与三仁并称淮阴龚开尝録公大槩而议其不当出使然公岂不知自惜遣他官祈请特当是时国亡在咫尺苟可以存社稷保斯民虽死亦不暇顾又乌计寻常礼仪哉八诗虽皆载公指南録千载之下读之辄使人流涕不休则其增夫三纲五常之重然后知诗之有裨益于世教者多矣淮南刘安于楚辞有曰推此志也虽与日月争光可也呜呼岂独楚辞哉至顺四年四月戊寅京口陈方拜书右文信公遗墨前叅知政事本斋王公所藏公殁已久家人理筐书尺丛积顾是纸损烂将裂以拭巵匜公之子季境适至识为信公书咄唶惊异亟命池以完呜呼岂非有神物守防之欤不然英灵之气不冺而致之欤是诗之作念国家之覆败痛骨肉之离絶其情切其辞哀使人至不忍读然其竭孤忠于所事付一死于素定其志决其气壮闻者为之兴起可谓仁至而义尽矣先贤尺牍人尚皆藏弆之矧信公之精忠伟烈震耀古今翰墨光芒垂示臣子者乎不惟王氏宝之百世而下固夫人之所同宝也史官河东张翥书
　　公既变姓名诡踪迹间关万死然后由子江入苏州洋展转四明天台以至于永嘉其濒于死者一日夕之间不知其几也方是时公于一死既巳素定故能于一话一言之际从衡颠倒不失所谓忠与义呜呼宋有天下几四百祀其亡也仗节死义者多矣然皆不若公更万死而不少屈至竟而后归于一死妻妾子女在所钟情故其辞为尤痛云遂昌郑元祐拜书
　　文信公当国朝至元戊寅歳厓山事溃被拘北行此卷诸诗即是歳道中所作后五年为至元壬午遂执节以死呜呼自古人臣遭国家丧亡能秉志不迁从容就义为天下后世所向属未有盛于公者也观此诸诗则知公之所以处死生之际者可谓审矣百世之下读其诗而有不为之感激流涕者尚为有人心也哉至正十年歳在庚寅五月甲子布衣金华王袆谨书
　　语有之嘻笑之忿甚于裂眦长歌之哀过于恸哭文信公之忠肝义胆炳白当世正不在柴市忼慨就死之日实在夫弟妹输写无聊之时其衷抱精诚死别痛苦固天壤之大不幸而为古今无敌之盛名要不待后之人极口赞説余尝怪战国之士若侯嬴田光辈自负竒节卒不过以一死为人为长技噫市井小夫感恩酬利之际区区所谓泰山之重鸿毛之轻殆无足言者以信公之慷慨于弟妹子女下至婢妾从容慰藉于垂死之际顾若辞祸而不可得者然后真能以义处死盖蹈义难蹈白刃非难人独鲜能知耳呉下陈谦谨书
　　予每读公指南録至其为母夫人小祥并怀弟妹妻妾子女诸诗未尝不为之流涕太息也今于王君季境家获观公所作诸诗真迹忠义之气蔼然于纸墨之间真与日月争光予虽从浮图学槁木死灰之人亦不能不为之感动使章甫逢掖有国有家览之当何如哉当何如哉洪武十三年秋七月呉郡沙门道衍
　　信国文公忠义志业炳着指南録此真迹诗歌八首元季诸君子题赞备至然中可疑者陈方子贞云淮阴龚开议公不当出使时国亡在只尺焉计寻常礼仪哉龚开者字圣与同陆秀夫君实在季庭芝祥甫幕府国亡晦迹作信公及秀夫传金华呉莱立夫称其志节孤峻论议髙古二传文类迁固窃考出使一事信公亦尝自悔有诗曰老马翻迷路羝羊竟触藩是则子贞非独不知圣与而亦弗攷指南録之诗也次则张翥仲举元末任翰林承防封潞国公逆臣孛罗矫制令草诏力拒之曰臂可断笔不能操国濒亡忧愤而死次则王袆子充入国朝官至翰林侍制洪武壬子持诏谕云南梁王把都慷慨弗屈次年被害殁諡【阙】　次则陈谦子平夙尚孝弟笃学力行兄训任江浙省照磨谒告还呉适张士诚兵至谓谦曰汝无官守宜自为计子平曰兄在吾何所之城防兵入胁训不屈遂刃其胸子平奋前蔽兄因并遇害又其次则郑元祐明德元季名士官至儒学提举而终呜呼忠义者人极赖之以立亘万古弗泯也卷中题跋者五而仲举子充子平俱克捐生蹈义诚无愧信公矣独惜当时执国柄守封疆者多卖国生降苟存视息未久澌灭甚则死于盗贼兵刃贻臭千古迨其后裔闻信公事未有不以前人为愧也此卷出王积翁子都家中今归同邑陈符原锡呜呼仲举不云乎岂独王氏宝之百世之下固夫人之所同宝也呜呼悕矣信公死节后一百六十三年是为皇明正统九年甲子歳海虞吴讷识
　　信公之死伟矣其危急流离之际亦惟其能以诗发之故信公之有诗如屈原之有骚皆善明其死者也钱君世恒以家藏三诗示予盖出公亲书以寄其妹氏此又原之女嬃也乎其诗今载指南録中而此则系以与其妻妾子女决絶之言呜呼泪下如雨读者犹然而西台恸哭如公门下客者未必其涕之无从也呉寛







　　赵氏铁网瑚卷四
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷五
　　明　赵琦美　编
　　杨椿书虞秦公祺传
　　祺字齐年蜀之隆州仁寿县人逺祖永兴公世南仕唐为文馆学士由越徙京兆至七世孙殷僖宗中和中为仁寿郡通守有惠政号仁寿使君卒于官子孙因家焉嵗久家富族滋大率好善积徳又七世至祺父轩尤推行仁义家素倚牢盆为助宋熙宁末废不举轩出私钱二百万以复之嵗均所以入给诸亲戚及乡故之贫乏者坐是益困踣而轩夷然自得后生祺甫丱嵗知孝敬父母四嵗口诵数百言既长学愈力咸以为轩阴徳所致轩亦曰吾为善能责报于天殆是子也祺后登徽宗政和四年进士第初主华州蒲城簿改资州文学敎授泸州司刑曹事又加安抚司干办公事擢太常博士成都钤干成都通守除利州运判丐祠提举华州云台观未阅嵗起为潼川府路转运判官尤多善政改漕防后复漕潼川以疾卒于官年七十一子允文聪慧夙成蚤由祺任补官祺年老遂弃官不仕祺卒后允文始擢绍兴二十三年进士第歴官至左丞相祺后以允文贵赠太师秦国公允文宋史自有传赞曰易曰积善之家必有余庆其弗信矣乎虞氏自仁寿使君而下世世积善而始发于祺至其子允文资兼文武蔚然为宋代中兴贤相自是子孙彬彬蝉聨簪组虽宋社墟而犹有人焉不絶庆泽所逮不其久乎传谓君子之泽五世而斩者殆有时而不然也至正十三年春正月布衣眉山杨椿谨书
　　杨维祯虞相古剑歌
　　宋相虞忠肃公八世孙堪谒予云间草阁自云先丞相有古遗器四曰瓦琴石磬蜀王砚与此劒也劒长古赤三握具五寸弱握有二棱起欵识可辨者曰千万嵗其镡横寸二状饕餮末甚锐缦文为水银古中末间黝漆色芒可吹毛星月下出之艳发孚尹廪廪然可寒鬼胆是诚千载物也于是酌堪以酒酒酣为作虞相古剑歌使与古虞公剑同传为家宝云
　　昔闻虞公古劒可以追腾空回落日千年宗社已丘墟子姓西来传不失江淮都督愤国讐八陵痛骨三千秋采石江头一提出寒芒夜走完顔酋堪兮堪兮传八叶价金不售山西侠牀头宝匣不敢开黄蛇上天走雄雷持谒云间銕龙父洒以延津拭以赤堇土虹光一道裂蛟胎上指黄星落黄雨鸣呼舞鸿门刺鱼肚二竖佞何足数我将假霜锷伐天矛西山斫白额二东海斩蛟三头然后裂蚩尤殪罗防大开太阳照九州堪兮堪兮勿失汝剑兮使我徒请上方斩马之具于朱游至正二十五年青龙集乙巳王正上日抱遗叟杨维祯在云间草阁书
　　雍公孙子气甚清示我杨颠古剑行劒锋诗律两奇絶秋莲光彩玉庚庚杨颠健笔老纵横是亦銕中之铮铮吐词郁嵂鸣不平凤皇来为盛世鸣一代惟数虞翁生予也学书学剑既老何由而成名倪瓒己酉冬
　　至正庚寅十月予游钱塘过四壁山中与青城山樵遇出示予古剑乃其先公雍国所遗也予为樵作古剑歌以歌之
　　古剑古剑元非銕亦非干将与镆铘自从混沌铸成来出鞘入鞘何生灭辉天地不须磨肃气棱棱凛霜雪是以曾将破敌酋采石江头建勲业海晏尘清歌太平瑶匣藏之在岩穴或时拈出与人看千古万古钦猛烈野人邓羽
　　吾友虞胜伯隠居南山读书耕钓不求人识所与游者皆岩穴之士也其先丞相雍国公忠义立朝具在史册所佩古剑以贻子孙代不乏贤而余风遗烈犹未泯也至正乙巳嵗胜伯自山中来命予赋此剑为虞相古劒歌与胜伯歌以发其所蕴云匡庐陈惟寅
　　虞山人何入城访我衡门下要作古剑行云是雍公所遗之古劒采石江头大破完顔兵匣藏累世不敢动忽然光怪夜夜蛟龙鸣凭轩拔鞘自起舞皎如月下秋霜明横磨泰山石直斩东海鲸何不献书见天子快意一扫风尘清吁嗟此劒亦神物又于堪也同垂万古名雍国丞相虞公古剑一具今藏其孙胜伯家毘陵倪元镇匡庐陈维寅既作歌诗咏之且要予同赋焉秦约
　　雍公古剑射日星銕冶铸出秋霜硎寒光耿耿试一扫魑魅网象都逃形匣藏绣涩不敢动鳞虎文惊且竦阅歴星霜三百年社稷【阙】　自兹重雍公磊磈云梦胸白虹紫电符采同有时呼酒醉踏月浩歌起舞多英风采石江头却铁骑一战突营谁可比材官勇将号如云每视奇功独怀媿劒锋犹渍佞血鲜神物不随陵谷迁只愁雷霆破屋壁化作苍龙飞上天
　　欧阳雍虞公文集序并扎
　　斯文与造化功用相弥纶国家气象相表里故文人生于世有数文章用于世有时斯言若夸理实然也皇元混一之初金宋旧儒布列馆阁然其文气髙者崛强下者委靡时见旧习承平日久四方俊彦萃于京师笙镛相宣风雅迭唱治世之音日益以盛矣于时雍虞公方回翔胄监容台间吾防有识之士见其著作法度谨严辞指精覈即以他日斯文之任归之至治天厯公仕显融文亦优裕一时宗庙朝廷之典册公卿大夫之碑版咸出公手粹然自成一家之言山林之人逢掖之士得其赠言如获拱璧公之临文随事酬酢造次天成初无一毫尚人之心亦无拘拘然步趋古人之意机用自熟境趣自生左右逢源各识其职故自其外观之如深山穷林葱蒨蓊郁莫测根抵钜野大泽汪洋澹泊不为波涛试防其中则日月之精凝结嵗久皆成金珠龙虎之气变化时至即为风云孰能穷其妙也哉太史夏台刘君伯温蚤嵗鼓箧从公成均及为江右肃政使者近公寓邑乃裒公之文将传诸梓书来京师属为序言惟李汉于昌黎子瞻于庐陵皆能知而能言者是岂为前人役乎苐于公有世契生平敬慕公之文以附着姓名为幸又髙刘君政事之暇敦笃夙谊如是遂不敢辞而为之序至正六年二月翰林学士承防荣禄大夫知制诰兼修国史欧阳序
　　顿首再拜伯温监司相公仁契去嵗数四附书宪府邃严未审一一达几下否春和逺惟履候胜常殊慰詹遡书来知刻虞先生文足见髙谊作序当求名笔乃称雅意谅切不敢力辞因便辄供藳去刻成千万见惠一本为感贱迹遂丐闲之请乡里距贵治稍近专容修竿牍之敎未中惟顺序善葆不具备辱契欧阳顿首再拜二月十一日谨空
　　虞邵庵小像题赞
　　昔梓潼虞使君有阴徳其殁其子雍公哭之公辄苏止雍公哭以为人死而得为佛乐莫大焉乃更哭之耶后从吏入防乃知使君死为更生佛今青城公集中有所谓更生佛祠前瑞竹生是也雍公既相孝庙其府第在吴下公诸孙有名堪字克用者犹能读书绩学世其家克用于青城公为再从诸孙从江西画史得公小像装缉之俾人题咏于卷后青城公既以文章师表当世题咏之者岂易易着语若克用于公为子姓表章其家世则不得不然
　　紫芝眉宇凤麟姿自是文章百世师何必凌烟画冠劒云仍翼翼奉烝祠遂昌郑元祐
　　松栢萧萧墓上秋衣冠犹识旧风流雄深典雅文章在酷似唐人柳柳州淮南潘纯
　　复见玉堂真学士眉山草木必重枯古心古道文章古试问丹青画得无壶中陆行直
　　头戴玉冠携竹杖厐眉丹颊白髯须久知后梦非前梦方信今吾即故吾已约耆英开洛社更寻归路问成都堂堂一代文章伯千载还应再有无赵郡苏大年
　　山居图为虞克用赋
　　玉堂仙人虞学士家住青城洞天里一随云雾起从龙遂掌丝纶佐天子五色制成云锦裳黼黻皇庭跻虞唐自骑黄鹄归帝乡霓旌羽葢森翺翔空留旧宅青城下草木犹余雨露香诸孙久作东吴客每忆青城归未得故人焦粲妙丹青为写山居悬素壁学士今陪石与丁往来多在芙蓉城五【阙】丈人时送迎它年或复游人世应与诸孙宴幔亭陈基
　　郭髯予所爱诗画总名家水际三乂路豪端五色霞米颠船每泊陶令酒能赊犹忆相过处清吟夜煮茶　天锡掾郎与余交最久死别忽忽二十余载念之恨恨如何可言锡山弓河上元道馆锡麓丘精舍其画壁最多今或为军旅之居或为狐兔之窟頽垣遗址风景亦异虽予之故乡乃若异乡矣不归吾土亦已十年因胜伯征君携此卷相示为之展玩感慨并叙述其畴昔相与之所以然者其中有不能自已也捉笔凄然久之至正二十三年嵗在癸卯十二月十日夜笠泽蜗牛庐中写倪瓒
　　倪髙士诗帖
　　仙台有髙士闻在最髙峯濯足五湖水结巢千嵗松霞扉云扄不可到落花如雪丝吹蒙醉顔生酡日曈曈飞花蹴踏金芙蓉綘绡为裳玉链容往来倐忽其犹龙伊谁貌此世外踪青城山人仙中翁运笔直与天同功倪生作诗以咏叹凌跨倒景他日期相从倪瓒
　　留别胜伯先生
　　清才卓行虞征士食粥三年致母丧诗法道园能继武画传洪谷早升堂独髙落落松筠节不逐悠悠雁鹜行此日别君江海去波光鸥影思微茫倪瓒
　　江渚暮潮初落枫林霜叶浑稀倚杖柴门閴寂怀人山色依微至正癸卯秋九月望日戏为胜伯征君写此并赋小诗倪瓒海云庵灯下记
　　元人诸帖
　　文原顿首再拜总管相公本斋先生阁下文原不意庆门为福所倚堂上忽以微疾奄至大故闻讣惊怛曷能为情然寿母以贞节终始有子克尽孝道为时良二千石亦可无憾九泉矣铭文见委义不得辞属体中略苦风寒而来使以河氷不能久留未免力疾属稿且缮写纳去其于发潜徳则未之有取也遗贶益重愧恧地逺不能引却悚然而已人还率尔具复冬令严寒惟顺理节哀是祷总干照察文原顿首再拜　来谕一一为嗣言之自有书奉荅铭文中为字有失笔别篆纸末寿康庵记来使趣行当俟驿使便纳上来使劳中统一定本顿首再拜尚书相公本斋先生文侍旧臈率易晋拜旌麾之下辱赐与洁殊慰积年仰慕之心宴赆稠叠礼意隆重何以克堪惟深愧感而已别来伏想福祥至止百神衞大万士民之望旋膺钧枢之任至慰至慰本拟以正初抵杭方闻江上有阻遂自泰兴江阴展转留滞二月初方达吴门得防季野舍人同到金井山中瞻视冈峦形局寛大气势雄伟与闻相合谓为福寿之基亦颇如诸名公所论而鄙浅之见尚有可疑者葢入首山脉直下稍长则乗气劲急倘稍加转换庶合古人增髙益下趋吉避凶之说必欲如闽中蛇之地山尽水聚生意藏蓄则未能悉其造化之妙亦非面对不能详尽惟髙明裁察兹因人便谨奉起居以致谢私并投献其一得之愚芜率伏祈恕亮余惟为国家衞爱式副对扬不备二月十八日客吴中杜本顿首再拜上呈
　　集顿首再拜上状总管大尹相公阁下即辰嵗事告成天地方泰蹔弭皇华之节尚系白云之思神明夹扶履用清吉集今夏复过姑苏不能少候骑气之还已觉怅惘及承珍洒乃知追及惠泉益重不敏之罪然而千里明月通夕台星何异瞻对顔色也亭中清话秋仲间翁自上京还方面及之节次当已达听兹不复赘观僧辱位置造就倍费神用不胜感激集与弟兄皆宦游四方先陇寄彼动辄旷引时嵗无由一至托此于一二隣近而已而食不足赡给今得此稍慰其望则集可以少抒其情然则阁下锡类之仁何可忘也引墨陈谢未究下忱之万一惟冀保啬方今龙飞御天求贤共理有若阁下治最久当简在行膺大用匪朝伊夕集虽不武尚能泚笔来贺谨奉状不备集再拜状上
　　至正丙戌暮春亚相王公本斋之子季境补淮东宣阃奏差以公事乗传至京师访予玉堂之署临别求赠言为赋唐律一首
　　南来驿骑锦障泥春雨都门雁影低淮漕惯迎邻使节浚郊曾筑相君隄道逢棠茇思亲憩家视槐阴与屋齐江左夷吾吾旧友羡君年少蹑云梯庐陵欧阳胄出名门正妙年置身聊尔奉藩宣尘生驿路频驱马雨溢官河稳放船后土祠中花缀玉平山堂下柳飞绵遄归公馆应多暇好对芸牕理旧编晋阳冯思温春满维扬十万家先公曾此驻髙牙官寂寂留芳树旧馆阴阴闭落花祠下系鞍寻芍药楼前骑鹤听琵琶归来不异当时事一路东风帽影斜齐张起岩
　　季境舍人归维扬朝中名公各赠以诗看云八十翁闲闲吴全节作唐律一首以授之
　　相君五马牧饶时玉树秋香生桂枝日丽凤毛延世泽风培鹏翼运天池平山堂北看红药析木津头识紫芝文献通家遗逸老涂鸦赠别写乌丝至正六年丙戌三月廿又三日
　　公子翩翩英妙时蹔烦讶使到京师长河春涨鱼龙水别驿风生鸟隼旗家自乌衣通世谱人从凤阁识朝仪旧游賔客头如雪属目云霄未厌迟
　　逺忆淮南后土祠君归春已发璚枝好寻月下吹箫处犹及花前把酒巵锦瑟金钱余旧伴乌丝红袖有新诗故人相见如相问老尽当年杜牧之季境归防克明元璋二老友出似一笑张翥
　　予识本斋三十年文章宦业世所称道今年其子季境于维扬有善继述忠孝之家其可尚哉赵期颐书史局先生示以季境京师赠行卷辄题一絶卷锦
　　校书苦借青黎杖下马笑拈金屈巵好是淮南师弟子钱唐相见落花时方外张雨书以丁亥二月
　　仆自归田后当时故人俱在天府而集以目又不能起居遂成路逺近紫岩自维扬来出示此卷遂知大参本斋公之子季境自京还一时台阁羣公赠行之诗也令人诵之神清气爽飘然欲仙掩卷慨想复征予题葢季境已曾作字说寄之矣今重为书于是卷聊寓观感云伯生
　　顿首再拜季野府判相公仁友于左右虽疎而英誉稔甚矧于先清献公实有一日之雅向歆克肖契谊不殊相望千里之遥情亲对晤有以也夫近者【阙】季道盛雅以清献神道碑见属既而传防下谕不敢以病惫控辞已缮写付季徳今闻托张徳常转达第愧兵后罹忧百感交集何能发潜光之万一太湖多善碑材刻成以拓本见寄为幸徳常附海艎行匆匆函奉起居草略并干台照客京欧阳顿首再拜　季耕照磨同致再三意又白
　　翥顿首上记季京郎中相公契友阁下奉违晤言已阅数嵗比闻使驭上三山寻又闻在武林而一皆平安之报良用自慰区区备员翰读近又承乏胄监昬嬾日侵告归未允其贫而无子犹故吾也仆满意季徳之回岂意有此凶忧为之痛心况手足至亲其终天之恨当何如也尚在以人生有数少自寛解为祷季野令兄相公如防万万叱名不及颛状燕吴相望海航往来动以年期惟珍防自强前即逺大不宣中秋日老蜕张翥顿首上记
　　近览镜白须渐多戏作满江红长短句绣江先生拜参上马敢録呈丑幸乞一笑鲜于枢顿首
　　诗酒名塲人都羡紫髯如防今已矣星星满颔不堪重摘衰老自知来有渐穷愁谁道寻无迹笑刘郎辛苦觅仙方终何益　东逝水西飞日年易失时难得赖此身健在寸阴须惜生死百年朝有暮盛衰一理今犹昔问人间谁是鲁阳戈杯中物
　　奉寄都运大参相公聊致久别企仰之万一采览幸甚虞集顿首
　　计相淮南重幨帷海上还频烦纡智略周虑及疲孱调鼎公宜早归耕自得闲常携相赠策扶老向江山集至逍遥山见饶紫岩间将适琼华之囿当以旧【阙】瞻承风采因得附此起居紫岩门耆宿之士退食之暇必能少从清静无为之论遥为倾企集又拜二月五日
　　我寻天上张公子新买江南宅一区桂树小山金作粟芙蓉秋水锦成株青龙绕屋潴三防翠凤当门啣一珠世事纷纷何日了好将真乐问尧夫
　　至正丙午秋七月四日放舟龙江入艾浦访文湘翼之张侯饮于真乐斋席上赋诗一律率坐客子山徳昻两进士用韵成什防稽抱遗叟杨维祯明日在任老人读易斋试新制銕心頴书四韵诗奉荅大章贡士见寄
　　腊日放船归泖上沧湾迟子渺愁予河东有赋烦传送此月无冰又可书老鐡一经能取紫庾郎三韭岂忘鱼明嵗门生求坐主相看喜色动皇居腊月八日客埬上余日强再拜
　　又一诗奉上铁厓先生先録去一过览后当别写上也
　　扬子十年官不调才髙白首尚为郎因观禹迹多留越为爱西湖又入杭仕宦岂无三语掾风流谁似四明狂水南山北题诗遍犹忆吴中锦绣坊
　　豫章熊公自得携所著书入都城西山斋堂村山深民淳地僻俗美隐者之所宜居崇真张宜相真人偕往作诗送自得兼柬宜相平心老人欧阳
　　先生去隐斋堂村境趣佳处如桃源西出都门二百里山之盩厔水浩亹一重一掩一聚落一溪十渡深而浑羊肠险径挂山腹蜂房小屋粘云根立当阨塞若闗隘视入衍沃同川邍市朝甚迩俗尘逺土产虽少人烟繁鉏畬艺陆宜菽麦树栅作圏能鸡豚园蔬地美夏不燥煤炭价贱冬常温前年熊郎入卖药施贫者药人感恩熊君携笈今就子绕舍木叶书缤繙崇真真人又继往况是偓佺之子孙紫箫夜吹辽鹤至林响谷应松风喧登髙东望直沽口海日涌出黄金盆应怜防倩恋象阙坐羡厐公归鹿门
　　次韵圭斋先生寄赠松云隐君老蜕翥上
　　燕垂赵际中有村正在西湖之上源源头花落每流出亦有浴鳬时在亹隠君葺茅据幽胜髣髴小庄如陆浑环之苍松数十树拔出太古虚无根攒峯叠壁何盘盘地多硗磝少平原先生生计虽苦薄最喜静无人事繁黄精本肥术苗膬疆场有瓜牢有豚吟诗作画百不理一家笑语常春温功名秖遣世途累饱暖已荷皇天恩近闻京志将脱藁贯穿百氏手自繙朱黄堆案墨满砚钞写况有能书孙云晴辄寻羽客去谷熟方来山鸟喧土牀暖炕石窑炭黍酒香注田家盆要知精舍白鹿洞不待公车金马门
　　赵魏公二帖
　　孟頫上复　丈人节干丈母县君孟頫一节不得来书每与二姐在此悬思而已伏想各各安佳孟頫寓此无事不烦忧念但除授未定卒难动身恐二老无人侍奉秋间先发二姐与阿彪归去几时若得外任便去取也今因便专此上覆闻乡里水涝想盘纒生受未有一物相寄二姐归日自得整理一书与郑月窗望逓达不宣六月廿六日孟頫上覆
　　手书上覆丈人节干丈母县君孟頫谨封
　　孟頫顿首希魏判簿乡兄足下孟頫奉别诲言倐弥两嵗追惟从游之乐丹青之赠南望怀感未知所报惟是官曹虽闲而应酬少暇以故欲作数字道区区之情而不可得希魏爱我甚至当不以为谴也即日毒热伏想水精宫中夷犹自得履候安胜孟頫赖庇如昨秋间欲发拙妇与小儿南归以慰二老之思是时又当致书并以缪画为献也家间凡百悉望照拂因便奉状不宣六月廿六日孟頫再拜
　　今人观赵承防书但见其晩笔纵逸为胜殊不知妙年应规入矩有如此帖者不由规矩而纵逸是犹疾行无善步也识者试与评之至治二年九月廿五日后学钱良右敬题
　　松雪老人书法在中年时一笔不苟怡怡然得天趣此唯识者能知之泰定元年八月廿日陇西李皓见于氏文房
　　李西台书名重一时而东坡乃谓虽可爱终可鄙虽可鄙终不可弃吾尝妄意借为子昻方寸大字之目闻者瞿然固难为浅见寡闻者道也至其尺牍挥洒奕奕有晋人一种风气亦不可掩且未易及哉未能上下古今书画之变而窥其妙遂欲出意品题恐不免纷纭儿辈之侮也泰定甲子季秋蜀梁子寅书
　　吴兴公字画之妙不待赞咏而知也是帖葢在兵部时所与江南故人者王谢沓柁风气不可复作抚卷为之太息吴郡陆友仁记
　　自晋唐以来法帖其事率皆飞问通叙施于家人朋友之间不过数行而已其初非用意而逸笔余兴淋漓挥洒百态横生使人骤见惊絶徐而视之其意度愈无穷故后世传之往往以为竒玩而想见其人今观松雪仙人与月窗判簿手帖宛有古意浓纤刚柔皆与人意防真希世之珍又非独传玩而已也淳卿其善保之泰定某年九月九日陇西李叔书于静寄东轩
　　铁锁银钩到者稀鸥波亭上墨如飞后人何处求书法华表千年待鹤归南阳张逊
　　余不溪边采白苹铁网瑚寸寸珍天上玉楼盛不住虹光夜夜贯星辰遂昌郑元祐
　　书中若说候除官客舍幽州六月寒近接阿彪归后语妇翁强健县君安吴僧嗣益
　　吴兴松雪公名髙当代而书法之妙葢牢笼古今出入羲献也此二帖虽盛年所书然其轻清流丽之画得超迈入神之变有非后人所可及者淳卿宝之无斁泰定五年三月一日梁溪王礼实观
　　松雪先生翰墨之妙名冠一代其下笔之势出规入矩洒落超逸非钟王不足与议也至其晩年笔力犹为妙絶金石所刻后学之士多所师法今观此二帖前人风流余韵典刑具存不觉起敬吴门丘宗
　　杜少陵云斯人已云亡草圣固难得及兹烦见示满目动凄恻斯言尽之载阅此卷令人悼痛不能巳巳后学张渊
　　书法自唐顔柳以来多尚筋骨而乏于风韵然务筋骨者则失于狂趮喜风韵者则过于輭媚求其兼善而适中者亦难矣至宋李建中蔡君谟辈追踪六朝见称于时论者犹谓未能尽善本朝赵魏公识趣髙逺跨越古人根抵钟王而出入晋唐不为近代习尚所窘束海内书法为之一变后进咸宗师之或缄之箧笥或传之金石不能悉数也此二帖规摹羲献其第一帖絶与圣敎序相类非有墨池笔之功者岂易及此披玩叹伏因识其后至正二十五年秋七月既望卢熊书
　　赵松雪诸帖
　　仆在西州日为刘简州作埋文今其子赍轴来欲干先生一言以发幽堂之光幸赐数语为荷为荷鄙文不足道也伏乞防窜李源道再拜松雪学士先生
　　跋李仲渊所为刘简州墓铭后
　　余读仲渊之文知刘简州之为人有用世之才因刘简州之行事见仲渊叙事有稽古之学葢古之为文者实而不谲简而不奥理而不诩若仲渊之文真古文也哉若刘简州者真可于古人中求之也哉赵孟頫
　　奉题晋斋小稿
　　少年文藻发天葩锦绣机成自一家春日故应繁草木空山元自足烟霞词源浩荡无终极理窟渊深岂有涯知子苦心参道妙可能从我链丹砂吴兴赵孟頫
　　乘月过西郊渡
　　逺山含紫气春野霭云暮值此归时月留连西涧渡谬当文墨防得与羣英遇赏逐乱流翻心将清景悟行车俨未转芳草空盈步已举候亭火犹爱村原树还当守故扄恨恨乖幽素子昻
　　南谷先生杜尊师余自儿时识之居升元观未十年升元葢文子旧隠其地常有光恠亦仙灵所栖胜处也师属余作老子及十子像并采诸家之言为列传十一传见之所以明老子之道将藏诸名山以贻后人余谓兹事不可以辞乃神交千古彷佛此卷用成斯美师名道坚南谷其自号云至元二十三年元日吴兴赵孟頫胡汲仲天资髙爽发言便自超诣此赋为南谷所作文与事称其自迩至逺则似晋问其琢词造语则似鵩赋其髙举寥廓则似逺游过此以往吾不知所拟矣尊师既仙去重为季安师圣书一通刻石山中吴兴赵孟頫诗止唐人公论一定以不易集存丁部私藏几何而能传欲免徧观尽阅之劳可无精选重编之举因奋吾志遂成此书自武徳以迄干符歴三百载始古风而终絶句余二千篇缮写实难流布未广将俾众工以锓木必借诸贤之挥金借力猗陶相与作新于文印齐名李杜共看兴起于骚坛郑君子封出所编唐诗六十卷选择之精甚便后之学者惜其无力板行因为书此子昻右宋人十一家书皆表表着见者尝试评之李西台书去唐未逺犹有唐人余风欧阳公书居然见文章之气蔡端明书如周南后妃容徳兼备苏子美书如古之任侠气直无前东坡书如老熊昼游百兽畏伏黄门书视伯氏不无小媿耶秦少游书如水边游女顾影自媚薛道祖书如王谢家子弟有风流之习黄长睿书如山泽之癯骨体清澈李博士书如五陵贵游非不秀整政自不免于俗黄太史书如髙人胜士望之令人敬叹米老书如游龙跃渊骏马得御矫然拔秀诚不可攀也丙戌十一月廿一日大梁赵孟頫
　　薛道祖薛昻之子黄长睿黄履道之子二父皆邪人而其子乃以善书知名士亦不可不游于艺哉子昻此评乃是效米老也紫阳山人方回题
　　作画贵有古意若无古意虽工无益今人但知用笔纤细傅色秾艳便以为能手殊不知古意既亏百病横生岂可观也吾所作画似乎简率然识者知其近古故以为佳此可为知者道不为不知者说也子昻跋
　　舜举作着色花妙处政在生意浮动耳迩来日夕沉埋醉乡吾恐久乃不复可得觉非其深藏之同郡赵孟頫题
　　仆与伯机同学书伯机过仆逺甚仆极力追之而不能及伯机已矣世乃称仆能书所谓无佛处称尊耳必明持鵞羣帖见示使人叹赏不能去手而又甚庆其有子也至大三年八月廿三日将赴杭州车桥寓舍题子昻余临王献之洛神赋凡数百本间有得意处亦自宝之顾善夫余之爱友其家所藏者皆得意笔也扬州何进士每以髙价求余书可谓好事者遂书此赋一通赠之至治二年秋孟子昻记
　　鲜于伯机遗墨
　　游髙亭山广严院记
　　元贞元年四月廿日送客临平镇晨起买舟堰下出东新桥自髙亭山以北岸多野酴醾香气酷烈薰人欲醉晩宿广严院僧普闻好奇喜客置酒西有楼下夜分乃罢明日遍歴殿庑得唐览法师碑于东庑之下乃开元廿三年集贤学士徐安贞撰谏议大夫禇庭诲书云师姓禇氏其先河南人食采钱唐因家焉师生而慧解从慧昶出家本邑有故隋华严寺乃师俗縁之地因成此院后改今名碑经焚燬全不可读寺有録本遂得其详僧又指防伽蓝神曰此览法师之祖褚河南也是日行者过期未出普闻者煮笋荐酒复饮故处大出书画夸客中有净师草书四大帧圆熟有师法殊可喜问之乃寺僧也绍兴初尝被召作草首书名花倾国两相欢宋主不悦赐罢今钱唐人家所收称王逸老合作者皆其书也又东坡赵令铄唱和真迹一卷坡诗集中有之令铄有诗声集不行世因全録之序云子瞻和予致斋诗有端向瓮间寻吏部老来惟欲醉为乡之句因送薄酒兼成斐章冀发笑也古人醉以酒葢亦有所寓一饮百忧忘陶陶朝复暮公欲醉为乡瓮间寻吏部惜取青铜钱浊醪安足酤敢窃好事名聊资子云具巧手斧鼻端此情知有素东坡和云伯坚惠玉膏两壶且枉佳篇次韵戏荅神仙无石髓生世悲转寓坐持玉膏流千载真旦莫青州老从事鬲上非所部惠然肯见从知我困市酤开瓶自洗盏肴核谁与具门前听剥啄烹鱼得尺素伯坚又诗云子瞻辞免起居之命令铄复用前诗之韵一首以勉之登州与仪曹到官如旅寓螭陛凤凰池翺翔未云莫冰雪照人清黄色盈中部譬如千日酿一宿陋清酤载笔无多时公真济时具叹息贺徳基犹知我尸素自此次韵题其后者一人刘握以诗跋者四人汤思退孙仲和葛立芳陈之茂以子孙题者四人苏籍苏峤赵伯醇刘岑观览署名者十人陈相汪应辰郑作肃范彦辉芮徐度淩景夏尹熺刘防姚述尧最后王明清题云英宗潜龙日居穆亲宅与宗属溜恭宪王游从最厚庆厯八年嵗在戊子两家各生子同年月日时其后英宗入继大统所诞即神宗既即天位以是日为同天节恭宪所育廼太仆伯坚也为本朝登进士第之冠易文阶最先子孙蕃衍世科相望声华焜燿以至于今五行之说其可不信哉僧云伯坚子孙今居临平贫不能自振此卷近年以粟易之其他无可録者是晚始与行者别明日将还普闻曰此去佛日十里而近有寺曰净慧山水最佳寺有东坡题名真迹不可不一到于是自下山乗马沿田塍转村坞诘曲行香篆中如是者数里过黄鹤山地始平路渐广峰峦秀拔林麓深邃夹道清泉如奏琹筑是时小雨蹔止云日鲜润四顾閴然惟闻一鸟啼长松间同行者人人自失谓真在武陵桃花源也少东遥见飞阁出木末导者云已到山门矣乃揖苍髯叟酌甘露泉而后入时已破午羣僧皆醉住持觉老入城遂径造方丈得东坡真迹于法堂东壁云祖老入山之十三日述古赴南都率景达原叔子中子瞻防别于此熙宁七年八月十二日字方四寸许又有赠荣公五絶句石刻诗见集中循东庑下入库堂观渥洼池池泉玉色出东北山之麓有石坡陀半在水中因公有不堪土内埋山骨未放苍龙浴渥洼之句遂名回抵西庑人藏殿观元丰间所书经藏有巨蛇不敢近者久矣将出得两石于山门之左乃扬无为司马才仲秦少游之诗云元祐元年六月十五日还自海上入佛日山净慧道塲瞻礼怀禅师时长老弼公即阿育王大觉禅师之嗣也送余出山酌甘泉而别因留诗曰佛日山前水行人甘露杯须如源派逺直自四明来才仲云石冷苔生晕风髙竹度凉道人何处去春色半沧浪少游云五里乔松径千年古道塲泉声与岚影收拾入僧房杨则手书才仲少游皆范石湖追写初约元仁同行及期元仁以事不果故僭述所见以告拙诗数首附后仍乞呈似岩翁山村井西存博善之仲实无逸诸同志宠和
　　留题广严寺
　　送客临平古佛祠闻公房里住多时骊歌不见金闺彦浊酒聊参玉版师龙像雕零余故塔蛟鼍断缺有残碑藕花未发风蒲短空咏参寥七字诗
　　髙亭道中一絶留题净慧壁
　　野酴醿发气薰然睡起时惊雪入船安得防夷三百乗空令馋客口流涎
　　净慧寺四絶
　　寂寂僧房半梦中萧萧修竹四山风惟应门外苍髯叟解乱儋州秃髩翁
　　晩雨才收日已西石梁沙路净无泥清泉防防千峯迥緑栁阴阴一鸟啼
　　坏壁苍苍上緑苔笼纱无复防尘埃只应枉驾游山客总为坡仙宝墨来
　　学道能知髓与皮圣门壸奥要探窥十年来往临平道争信山中有许奇
　　又戏题广严僧房壁
　　几年门外策征骖不料能来共一龛壁上未须书嵗月褚河南是防伽蓝鲜于枢顿首
　　伯机子书法用功极深至每数日相见辄云近见子某帖孰离孰合言语心相劘切率以为常伯机仙去十载非特书法如伯机者不可得而朋友箴规之道亦使人慨然此诗乃元贞乙未游髙亭广严寺所作用笔遒劲与诗律精严是或一道卷中所及岩翁井西无逸亦相继云亡交游凋谢雅道寥落益增陨涕至大辛亥十二月望日巴西邓文原书于素履斋
　　书法不讲百余年至元间伯机子昻二妙特起古意复见于今予尝谓后有尚论国家文艺之盛必来取斯伯机殁既久时人购藏殆欲家有其书而其合作未有如此卷者亦有钱唐佳山水当时神情朗润以至此昔人云不恨臣无二王法恨二王无臣法非耶诗逼王半山叙事类崔徳符手评岂妄盍就子昻学士正之延祐五年四月二日髙邮龚璛书
　　虞邵庵书诛蚊赋
　　平江水乡蚊蚋坌集予方穷居日以为苦因裒腹笥得蚊事廿有七古圣贤无一言之褒是为可诛也作诛蚊赋其词曰
　　惟朱明之肇序兮迨白藏之纪时火流金而方炽露潄玉而易晞眷曦和之自东起咸池【日所出处】而徂西迈崦嵫【日所入山也见离骚】以顿辔归曚汜【日所宿处也见选襍体诗】而匿晖旋羣阴之绰绰袭夜气之索索爰有黍民【古今注号蚊蚋为黍民】出于庐霍呼朋引俦讶雷车之殷殷【聚蚊成雷见前书】填空蔽野疑云阵之漠漠【梅圣俞诗云】利嘴喻麦芒之纤狭翅过春冰之薄其赋形而至眇其为害而甚博非泰山之能负【荀子防负山】讵九牛之可搏【汉书搏牛之蝱】较尔力以何施念尔欲而甚约饮不过于满腹性无餍而肆蠚若乃皓魄之亭亭万木之欣欣悼永昼之执热徙緑荫以怡情遽见而稍稍复轻飏以营营【白鸟营营见下注】念炎熇之未去曾须臾而靡宁伺人于燕息则东家之梦何缘而见姬旦嬲人于尊俎则鹿鸣之燕何由而娱嘉賔【宋子京有蚊蚋嬲人之句】以是而肆毒于人何名乎仁载引其类载鼓其翅但知进而忘退不顾害而贪利葬仙鼠之腹而莫追莫悔投秋虫之网而自捐自弃【古今注以蝙蝠为仙鼠罗隠赋谓蜘蛛为秋虫】冲郁攸而致燔望银缸而还坠以此而速祸于巳孰名乎智仁既不足以强名智又不足以自蔽徒肆情以饕餮竞鼓吻而唼噬宜先哲之永叹谓通夕而不寐【老子曰蚊防噆肤则通夕不寐见庄子】慨蠢蒙其何识亦炎凉而絶义故有荪壁琰防椒房璇题疏寮豁其文绮绣甍焕其陆离围鲛绡以云障焚椒兰而雾迷乃戢翼以逺遯纵含毒而莫施以贵嫔之被宠而不噆不螫【南史孔贵妃传】畏长逊之当路而莫近莫窥【南史孙长逊本传】其或柴扉槿居蓬室桑枢方亲闱之定省政黉堂之卷舒或漂流于羁旅或促迫于郊墟乃引利喙以竞进共逞贪心而自腴致晋室孝子独尝以身【晋书展勤云云】而髙邮贞女莫全其躯【髙邮有露筯小娘子庙】嗟乎蚊乎贵者要者既屏息以逺止贫者贱者又穷欲而纷如顾余躬而何较念尔虐其有余其间别种禀性尤酷实尖其嘴实斑其腹实细其身实丰其毒感变化于天工载惆怅于羽族仙禽逺害必翔于九臯神鸟览辉乃集于王谷传信之雁目断而莫至报喜之鹊日聆而不足此固旷然而难见尔乃颓然而难逐可怜尔之轻而翾不耻人之厌且辱也葢尝究厥谱系考于典集实蚩尤之余孽始涿鹿之诛殛仅存肤血之遗余致兹种类之蕃息【见幽防録】或别派于腐坏或聚族于幽湿惟可夜游鲜从门入骤致身于云台而羽翼翾翾【鹖冠子云台之髙蚊蚋适以翾翾】遽逞威于河内而人马籍籍【古今注河内有人尝见黍米许大人马满地取火烧之皆化蚊蚋飞去】但类非于华胄实尽衔于毒螫宜见憎于世俗夫岂间于今昔惟小日之昏昏卧柏寝而悒悒念白鸟之阻饥褰翠防而听入【见金楼子】曾丑类之莫去宜竪刁之僭逼此鉴既明汝恶既极将不复汝容而搏之特吾一振手之力尔固又将驱空中之蛂挫汝之精【空中有物其名为蛂闻蚊蝱之声则挫具精】僇江东之鷏而不复孕汝之形【尔雅江东呼鷏为蚊母此鸟吐蚊因以名】举所谓蚋者而族烹于秦镬【秦为蚋】取所谓蚊者而筑观于楚廷【楚谓蚊】永灭蚩尤之裔庶使天下之为人臣者得以安其君大慰勤猛之志又使天下之为人子者得以宁其亲不复使无用之物无穷之毒存于世此诛蚊赋之所以名也
　　右先太师丞相雍国忠肃公所着也先公文集旧刋蜀中成书未久焚于兵火曾叔祖宝庆府君将求而刻之湖南亦未及如志而运革而内附后先参政广求之不能得眉州故人史公孝祥守兴化闻黄伯固家有之邈不可得也集在京师属闽敎授谢中物色之来报云有军官好书购得此欲借手与集相见然终不能得之先参政至淛从亲戚韩大则得诛蚊藁于侯颐轩道士处葢大徳庚子嵗也故人闲上人亦蜀中同出东南之家以旧故自吴门访集临川山中问此物所在出而示之则三十六年矣而先参政亦弃诸孤十七年诗书之绪不絶如线感慨今昔血涕随之偶得此卷録送上人贵得存遗珠于既失尚故物之可求也元统乙亥三月廿七日集谨识
　　宋之南其宰执唯虞雍公为最贤观其诛蚊赋所谓使天下之为人臣者得以安其君天下之为人子者得以宁其亲则知公之志诛恶鉏奸者欲以宁君亲也其以忠孝敎天下后世者至矣伯生世其家学能于圣时致身西清被宠眷也殊甚及闲寂中乃书先太师此赋以赠人其志亦有所在乎闲上人再见伯生其为我谂之和林鲁威叔重父谨题
　　因读诛蚊赋深怜爱国情三公登【阙】谍四海失升平早觉文章贵争期徳业成云仍蒙世禄翰墨负时名丹丘柯九思赋
　　黍民肆毒不胜诛屈宋文章太史书沧海遗珠留得在白云深处伴僧居洛生王敬方
　　父作更生佛儿为命世英西州睹威凤南国剪长鲸不厌朝廷小终扶日月明诛蚊赋重録妙墨世从衡遂昌郑元祐
　　右邵庵虞公手书其先丞相诛蚊赋稿也赋藁初藏于道士侯颐轩家后为韩大则所得献于公之先君子井斋先生后公至吴侯道士因龙兴闲上人谒公于寓所一见具言赋藁公轩然而笑曰我已得之矣侯道士为之惘然葢韩大则初假之于侯而即以归于公家而侯初不知也元统乙亥闲上人谒公于西江遂书此以赠焉颐轩本洞庭仙坛观道士其度师杨紫霞与侯亦蜀人宋季来吴一时名士之寓吴者若中书刘公丞相吴公皆与之交游名重于时宝祐间自吴游天台中书公为之倡首作诗以饯其行而先少师平舟先生亦次韵焉先子与侯交游粗深每出以示之先子求至恳切而侯迄不与先子殁后三年侯亦相继而逝其徒李碧山与桩相知因桩之请即以归之至正甲午冬十月闲上人因持此卷访桩于家而徴桩言桩惟侯之平日靳吝于两家遗墨眎若永为其有既而卒各归于其后人岂故家文献不絶如线而天固假侯之靳吝以待我后人耶所惜者公之先君子犹克亲得赋藁而桩先子虽获一见平舟遗墨而终不能得之于生平也今公既即世而闲上人已老桩恐事之或湮故为详着于此云眉山杨椿谨跋
　　观雍公少年之作可以豫见报国之志观邵庵详书之意可以深惟追逺之情忠孝蔼然萃于一门呜呼盛哉闲上人同是蜀人故独得之当刻石寺中以传永久庶不为他时夜壑舟也至正十有五年乙未三月后学苏大年顿首再拜谨书
　　虞雍公诛蚊赋刻石疏
　　宋丞相雍国虞忠肃公尝作诛蚊赋内传后公之六世孙翰林侍讲学士以文儒显既告老还江右而白云闲上人与之有旧自吴访之于临川葢雍公文集旧尝刻于蜀而版遄毁学士后虽贵而雍公集求之不得竟不复刋学士之文参政公大徳庚子嵗亦尝至浙物色雍公集竟不可得而仅于道士侯颐轩处得诛蚊赋藁然竟藏于家上人以赋藁为请学士为发箧取读上人曰丞相真迹不敢望得学士手书一通东还吴则幸矣学士遂为草草腾録而仍记颠末于赋后上人念学士诗文好事者已悉为刋板若雍公之功业虽不系于文字有无而诛蚊赋仅存耳兼闻江右近经冦乱百不一存于是上人欲以学士所书赋勒之金石庶永久弗坠而上人老矣力弗逮廼以此赋归于公之八世孙戡字胜伯者俾刻之胜伯既绩学克世其家以世故棘囏益贫困固宜宝而藏诸而犹虑夫冺而不传抑亦负上人之意敢以是干诸好事君子见助焉则赋刻诸石无难者矣敢请至正十七年秋八月遂昌山樵郑元祐书
　　虞邵庵书拟岘台记
　　尚书司门员外郎晋国裴君治抚之二年因城东隅作台以游而命之曰拟岘台谓其山谿之形拟乎岘山也数与其属与州之寄客者游而间独求记于予初州之东其城因大丘其隍因大谿其隅因客土以出谿上其外连山髙陵野林荒虚逺近髙下壮大闳廓怪奇可喜之观环抚之东南者可坐而见也然而雨隳潦毁葢藏弃委于榛藂茀草之间未有即而爱之者也君得之而喜增甓与土易其破阙去榛与草发其亢爽缭以横槛覆以髙甍因而为台以脱埃氛絶烦嚣出云气而临风雨然后谿之平沙漫流微风逺响与夫浪波汹涌破山拔木之奔放至于髙桅劲艣沙禽水兽下上而浮沉者皆出乎履舄之下山之苍顔秀壁巅崖拔出挟光景而薄星辰至于平冈长陆虎豹踞而龙蛇走与夫荒蹊聚落树阴晻暧游人行旅隠见而断续者皆出乎袵席之内若夫烟云开敛日光出没四时朝暮雨旸明晦变化之不同则虽览之不厌而虽有智者亦不能穷其状也或饮者淋漓歌者激烈或靓观微步傍徨徙倚则得于耳目与得之于心者虽所寓之乐有殊而亦各适其适也抚非通道故贵人蓄贾之游不至多良田故水旱螟螣之灾少其民乐于耕桑以自足故牛马之牧于山谷者不收五谷之积于郊野者不垣而晏然不知枹鼓之警发召之役也君既因其土俗而治以简静故得以休其暇日而寓其乐于此州此州之人士女乐其安且治而又得游观之美亦将同其乐也故予为之记其成之年月日嘉祐二年之九月九日也南丰曾巩记
　　君作新台拟岘山羊公千载得追攀歌钟殷地登临处花木移春指顾间城似大隄来宛宛溪如青汉落潺潺时平不比征吴日缓带犹宜向此闲郡人王安石为裴使君作
　　南丰先生以嘉祐二年九月九日作此记先生是年登进士第而归乡之时也裴侯名材记不书名亦致敬邦君之意后七十八年其从子纡守抚重刻之久之石又亡又后二百年雍虞集书并附王文公诗一首
　　虞邵庵南丰曾氏新建文定公祠堂记
　　君子之欲行其道者时王之制有所不得为则推其法意之所得为而为之此圣贤所以无不可行之时也昔者诸侯之国其昆弟子孙得以公族为大夫为士有田有禄以养之国有宗庙世守其祭祀百世之子孙祭于大宗五世之子孙祭于小宗而祖考之神灵葢有所归矣后世贵为公卿而无国邑惠泽无以徧及其族人于久逺君子原本而充类防然伤其心焉是以有置义田以待后人之冠婚丧祭者矣宗庙不立祭享无所君子酌于贤贤尊尊之意而不得有所为焉于其贤者则縁夫尸而祝之于社之义而致其敬则亦庶几而已南丰曾氏自鲁国公有六子其显者三人文定公子固最贤子开之文如其兄而子宣最贵子固之学在孟氏既殁千五百年之后求圣贤之遗言帝王之成法于六经之中沛然而有余渊然而莫测赫然而为时儒宗其文章深追古作而君子犹以为特公之一事云尔鲁公殁时公弱冠未仕也家甚贫嫁孤妹九人必得其所奉母夫人至孝老死不衰葢其根于天性者纯明得于经学者深至所以行其道者众人固不尽识也是以官爵不过于郡守俸入无逾于常僚犹悉其赀力置义田于临川郡城之后湖与属邑金谿之南原立为规约以惠利其族垂三百年矣此所谓能行其法意于可为者乎不然何其能久也今其族孙元翊以其父正子之遗命作公祠堂于后湖之上使其族之人食焉而思其本居焉而敬其身则公之遗意虽去之百世而乌有终穷者哉乌乎公之至元翊八世矣于庙则已逺于社则已疏即其所遗田而祠之使羣情之涣者尚有所萃也不亦可乎元统癸酉祠堂成适予自京师归临川来求文以为记故为书此俾附诸义田规约之后而刻诸祠下云雍虞集记
　　南丰先生记拟岘台谓其山谿之形拟乎岘山也使他人属笔必更引羊叔子事而先生终篇但述风物游观之胜及夫裴使君简静之治而已葢众人之所必言乃先生之所不必言也王文公诗则终始引叔子以致美裴君葢赋咏之作与纪实不同各一奇也邵庵虞公并取而书之厥有防哉又尝闻先生既为台记裴君畀田若干亩即先生所置义田今在临川后湖者此亦奇事虞公记先生祠叙义田而不及此必别有谓然书以附于台记之后岂亦牵联可见之意邪太朴亲得此卷于公当有以知之范文正公置义田于苏子孙遵守至今不废尝窃叹以为世之若此者一家耳今读学士虞公所着南丰先生祠堂记知先生亦有义田在临川金溪世守规约与范氏同两家盛徳之长异哉夫以范公之忠义功名天下所倚赖而甫参大政以殁位不满徳焉曾氏三兄弟子宣为相子开翰林先生止西掖名位亦有差子开虽贤而魁然以儒学文章重者又莫先生若也嗟夫宋之贤人君子若范公之与先生者希矣其君之国有不能保而二家之田独至今存且将传之无穷则当时不究其施有不足恨而其子孙所以为凭藉扶持者又岂竭其势力之所可能哉观于此者可以有省矣至正元年嵗辛巳十月下旬东阳吴师道书于京师居贤坊官舍
　　右奎章阁侍书学士虞公书曾文定公拟岘台记及公自作新建曾公祠堂记附以王文公台诗以遗临川危素太朴甫积昔从公于京师自天厯以后公日在阁下而又总裁史事非大制作多不及亲书又苦目昬今观此防遒粹整密所罕见也至元三年正月十又六日门人九江方积同豫章杨镒观于邬子柴
　　明年夏五月廿又六日晩生清江俞立同庐陵文容敬观于金陵防龙河僧舍
　　金华黄溍观
　　文定公初置义田令本房子孙不得食文昭公増置田乃令食之太朴熟见其家规约云尔文定之不自私文昭之均其施皆可书也吴师道又识
　　虞公篆法八分楷书暨文章皆萃美于兹卷而南丰先生之文行又因以起百世敬慕于无穷焉非苟玩其词翰而已至元六年嵗次庚辰夏四月十八日金华王余庆识于吾友太朴危君京师迎阳坊之寓舍
　　至元六年嵗在庚辰十月廿有一日泲南张引同豫章杨铸敬观于京师寓舍之湛然斋
　　曾文定公拟岘台记王文公诗奎章阁学士虞公所制文定祠记三者又皆虞公手书之虞公蜀人今家临川文学与曾王两公相望而此卷实具有之乌乎美矣太朴宜与曾氏子孙求贞石使吴中石工并刻之临川有荣观焉晋安陈旅
　　前贤不苟作落笔便可传世今观元虞文靖公所书曾文定公拟岘台记附以王文公诗而跋之又书所作文定祠堂记于后一记一诗议论根据铿然金石声文章家取为楷式者是岂苟云乎哉元统癸酉适公病目归田之后年六十有一矣而篆隷书皆端整若此非其平日运意精密笔路纯熟恶能尔邪卷尾有元儒吴师道诸名人跋皆当公存日为危太朴先生题者蝇头细书无一笔苟师道凡三跋尤精确有深意真可以继公而无媿也公书此卷后十七年而捐馆又后百三十有四年璟观于翰林修撰吴君原博所原博属题因得留几格间临玩数月乃敬识而归之连城之璧不足多也成化壬寅中秋泰和罗璟于紫垣西之冰玉斋敬题观拟岘台记跋语当是文靖为之重书而欲重刻于石道园学古録文定祠堂记末有并书篆三字则此卷疑亦当时书石之副今南丰曾氏祠下石刻有无不可知然陈众仲跋云太朴宜与曾氏子孙求吴中石工并刻之岂当时固未尝刻耶当访之临川之贤璟再题右虞邵庵先生拟岘台记四隷字南丰曾氏新建文定公祠堂记十二篆字楷书记文一通诗跋各一首书家者流所谓人品髙师法古者殆兼有之此危太朴家物传至庶子吴君原博盖百四十年于今矣祠堂记及跋皆先生所着台记出文定者皆世所传诵而王荆公诗笔亦与此时作者不同然则此卷虽谓之三絶可也原博博古能文且邃书法其以予言为将无同乎卷尾有黄晋卿题名宋景濂陈众仲吴师道跋语又出三絶之外诗所谓尚有典刑者窃有嘅焉姑识其纸隙以俟后来君子治元年戊申日南至长沙李东阳书
　　南丰先生曾公文章在宋称四大家今观虞邵庵作公祠记称公孝友至有义田之举而作郡之政又往往载诸史册有不可诬者则公之所谓文章其亦异乎后世之文章矣昔人有谓公行义不如政事政事不如文章其信然哉此卷今吴庶子原博先生所藏盖危太朴家物也噫太朴不能不有愧于二公顾以归之原博其亦有由然哉治己酉秋九月朔台人谢铎题
　　虞邵庵书豆腐三徳赞
　　虞先生以老病谒告还临川山中故人父老賔客邻曲及族人昆弟子孙咸喜喜其归也鸡豚之馈狎至不敢不为之尽欢而齿豁目昏又性不喜杀生食饮之际未皆如其意山中人有鬻豆腐以进者欣然乐之盖盘飡至前目昏不能有所选择随匕挟所获精粗骨肉不能辨也而豆腐盈豆如一随取皆佳一徳也齿豁每食肉辄填齿隙非极潄剔不能去间濡干皆费咀嚼可取饱无是苦二徳也柔洁澹润无杀生之恶三徳也吾乡仁寿在万山中地髙不宜稻而宜豆乡中人食豆葢多于粟成都人皆靳吾邑为食豆人而乡语谓豆腐为菜云怀故乡风物之美縁老年食物之便作豆腐三徳赞赞曰掇山腴治仙浆软于云洁于霜舌生肥齿不伤君子食之寿而康肘后服玉旧有方传之天下匪私吾乡元统元年十月十九日横舟中书
　　虞邵庵诗帖
　　九月二日移柴门向水辱卿外史链师赋诗相属及于老易之要佩服雅意忻怿亡已辄次韵一首为谢仙凡之语顿不类矣皇恐皇恐集再拜
　　老寄池边舍新移竹下门髙人知独乐妙语枉相存衣食随年嵗文章付子孙惟求园绮辈白髪共清尊喜陈克绍自蜀中持舍侄书至用韵就呈上
　　有客持乡信殷勤逺及门枯桑同我老慈竹赖谁存万里迷归梦苍茫念老孙偏呼小儿子一　一话亲尊先丞相暨秦国夫人墓上枯桑驻乌羣以孝感所致雍公有辨乌赋荅公所示诗也近年来更生大悲阁先公祠前生竹一本中间两枝合而后分乡人以为集当归之祥乡中及朝士皆有诗也是日榻中书
　　黄金铸为鸭焚兰夕殿中窈窕转斜月逶迤动微风绮席列珠树华灯连玉虹无眠待顾问不知清漏终邵庵奉寄白云闲公讲师乡契尊宿虞集上
　　古寺白云门钟声竹树间唐诗留屋壁蜀道忆乡关橘柚霜前送袈裟雨里还至今三十载刻石玉遮山至正乙酉十月六日榻中书








　　赵氏铁网瑚卷五
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷六
　　明　赵琦美　编
　　虞邵庵酬荅翼之篇翰
　　集顿首翼之贤良学士阁下昔在朝着不能奉扬文翰之美归来山中徒增怅惘从白云寄示诗卷益见髙情辄缀鄙句卷尾而截留其前留之箧笥永以为玩也为刘彦明作得墓表数句敢烦大手代作楷书并篆额一是不知彼中得石大小一是集久苦目障作字甚艰不复能多字也非恃爱厚不敢尔唯翼之千万恕察闻令嗣为学甚好恨久不相见秋间当得会晤倾倒不宣契生虞集顿首再拜　吴郡名家盛有唐流传风致到钱郎闭门三月梨花雨编写千林柿叶霜客看旧题惊嵗月僧将新句度江乡莫愁茅舍淹迟久秋菊春兰各自芳右答翼之秘校枉敎之意以奉千里外一笑虞集顿首
　　钱子工书越宋唐诗筒千里寄支郎挥毫曾见座霏屑待漏尚怜靴满霜商岭歌残紫芝曲钧天梦逺白云乡不迷故旧相思意酬唱同留百世芳仆过吴中翼之庚兄出示虞先生所答诗卷辄亦次韵以寓羡慕之意时至元戊寅六月十又三日金华胡助
　　圣代崇文迈汉唐相如词赋早为郎天门侍燕常终日江阁悬车已十霜展卷得诗惊健笔感时怀旧忆它乡先生絶学追千古一树寒梅压众芳文昔以笔札从侍书公著书阁下公去国今十年矣去年夏谒公于临川之里第今年秋将如怀孟过姑苏钱先生出公手札并诗示文伏读怅然先生俾题不敢固辞至正元年九月十又七日新安程文谨识
　　翼之得邵庵所寄篇翰池成卷携以示余余因有感于其愧悔之言亦次增诸卷轴柳贯上
　　汉庭有道起冯唐亦许明光对夕郎正为青云疑素髪故敎白兔捣霜客来笑我临书札礼达如将讲射乡阁老无时收众望褐夫有日谱羣芳
　　笔翰风流说晋唐敢将拙恶比诸郎健毫日费徒成冢秃髩年侵不待霜才士宜从鹓鹭序畸人合住水云乡岂期天藻庭中老逺寄词章胜采芳　良右尝奉和虞公所荅诗为谢适中州卢彦纪侍宫临川遂书以烦往达后古愚编修见谓宜以附卷末是年六月望日钱良右
　　袁静春杂诗
　　寓钱唐杂诗求敎袁易顿首
　　舟行漫兴
　　涉世恒多故谋身转益迂马周聊逆旅阮籍岂穷途鹭宿依船尾枫凋落酒壶逺行憀栗意对此不能无白露笼舟楫青天失画图往来迷咫尺收敛忽斯须野旷连飞鹘江清映浴鳬还将明媚色且复慰征途隄栁欹招缆江花笑入舟髙歌鳬鹄起濶视水云流牢落江淹恨飘零庾信愁都将付尊酒短发得禁秋忧患看飘瓦浮沉任转蓬题诗霜叶赤对酒烛花红嵇阮情何旷陶韦意未穷前贤负髙兴不必万人同
　　重午客中雨
　　往恨湘累逺他乡楚俗同流传存吊祭汩没见英雄竹叶于人緑榴花此日红未须嗟旅泊吾道岂终穷湖上防防雨和愁细似尘翠岚沾玉麈清润逼纶巾他日看浓抹兹晨效涉尘遂谙山水意有为若留人令节殊方客虚楼暮雨时何心吟铸镜予发欲成丝昌歜谁浮玉芳醪且满巵今朝羁旅思更用独醒为
　　怀吴中诸友六首
　　风雨萧斋里鸡鸣夜向晨简编心力尽灯火髩毛新余地知游刃何人解斵轮烦君毋割席漂转暂埃尘　钱徳钧
　　并马春风陌髙歌夜雨牀追游前梦失漂泊此身忙緑酒西湖色冰肌六月凉难招髯似防来对玉成行　萧子中
　　卓行拘常调微官更数移君怀同弃屣吾道叹如丝濩落材髙世飞腾命与时晩成梁栋器剩破十年迟　汤师言
　　枉策招寻密髙谈谑浪俱他乡怀楚奏何日揽桓须白月垂纹练青天落酒壶看君话心事余子尽崎岖　唐希贤
　　共话巴山雨曾题华步秋儒官虽寂寞公子足风流即拟同吴咏焉知效楚囚江南新作赋寄尔恐添愁　赵明仲
　　之子华簪裔箪瓢只宴如为官应驻辇延客愧无车早托襟期合能容礼法疎一镫何日共料理读残书　冯景说
　　右十三诗命意闲逺下语清丽可谓不流于俗矣然少加精密杜少陵黄山谷不难到也困学民渔阳鲜于枢题其后而还之大徳辛丑冬至前一日也
　　伯机见通甫诗以古人自期自是当家语或者疑非伯机笔殆未得其赏隽乘快之趣耳其品评字字的确非伯机不及此仲长宝之泰定三年重九后三日髙邮龚璛书于甫里书院之西序
　　通甫客杭赋杂诗十三首困学翁喜其闲逺清丽而以杜少陵期之识者谓为的确之论噫非伯牙不能精其技非子期不能审其音九原不可复作徒发览者一慨云吴郡千文传书
　　髙人诗絶妙留与后人夸江海思亲友风尘老嵗华欲乗山谷兴逺访杜陵家知已真成梦歌残重叹嗟陵阳贡奎奉题
　　予尝闻外舅存悔翁论袁先生诗可近半山而困学于此十三章期以少陵山谷然山谷律法虽严未免削刻不能无诡遇之意视少陵濶步随心未尝不范我驰驱者前辈评之矣况闲逺清丽不知可尽山谷否耶困学必有所见也且此所杂赋皆五字诗律吕和谐使气有所充岂不可造少陵之藩耶更阅全集则存悔当中的矣姑摭此以问于仲长天厯三年春正月京口陈方谨题
　　全集庆昕公乡客南屏覃思文字间视【阙】敎寂音不啻方驾过也故论议诗与文斤斤少许可独盛称吴人袁静春先生所作诗至谓清丽秀润数十年所无有元祐固已惊掉而昕出先生诗读之恨不多见而昕言已足信及来吴中先生子泰仲长与元祐相友善且已集録先生诗为若干卷刋行元祐得尽读先生诗而昕之言益信此卷先生手泽仲长宝藏者鲜于君首题直以杜拾遗黄太史并言黄从杜出其间不可分寸乱鲜于大手笔而其言如此盖自有所见今昕公为天子祠官言论重当世元祐闾巷贱士不足知先生故托昕推重先生之意于卷后而归之仲长云至顺二年龙集辛未夏四月己酉遂昌郑元祐拜手谨题
　　予不识通甫而亦不多见其诗所见者止是十三首而已然即是十三首而闲雅清专之趣已见言间虽尚论其人可也独诗乎哉东阳柳贯题
　　予生晩不识困学翁而雅善其子必明每见其论先友之能诗者吴下袁先生必在其间及客吴先生已矣获交其子仲长出先生所为诗一卷手泽尚新有困学翁跋语予于是益知必明之言信而有征诗曰虽无老成人尚有典刑是卷近之矣四明姚安道谨书
　　先生落拓不羁放情物表肆笔成章皆直写其胸中之奇春江静波秋山峻峰不足为喻也吾侪碌碌从俗浮湛与先生相去逺甚而欲强加评品正如盲人说象知其鼻谓象如杵知其牙谓象如芦菔根一语不契便成聚讼岂不发先生泉下一哂也哉元统二年七月二十八日黄溍书
　　诗曰髙山仰止景行行止每恨生晚不获亲承前辈先生论议幸于文字间时得接对文采风流之懿今观吾乡袁先生手书诗什洎鲜于困学至黄文献公诸搢绅大夫士题识如拂蒙雾而覩景星之昭粲心目俱开矣伏读再四谨书于后洪武戊寅夏五月五日诸生王燧拜题
　　吾郡通甫袁先生元大徳五年辛丑自石洞书院谢事游杭因书五言唐律十三首奉渔阳鲜于公伯机伯机时为浙东帅府都曹吟诗作字奇态横出一时南士多慕与之游故通甫亦以诗求正越明年壬寅伯机北还得官太常典簿以殁又四年丙午通甫亦捐世矣迨后二十五载通甫之子仲长出示浙江儒学提举龚璛子敬礼部尚书致仕干文传寿道集贤学士贡文靖公奎仲章江浙儒学提举郑元祐明徳翰林待制栁贯道传侍讲学士黄文献公溍晋卿暨子敬之壻陈方子贞四明姚安道师徳各有题识入国朝洪武中吾郡赠太子賔客王文靖公燧汝玉复书于卷后以致景仰之意今年正统戊午通甫五世孙刑部检校以凝复求予题呜呼吾郡素称士大夫渊薮世变相仍故家子孙能嗣守先业者鲜矣通甫手书诸诗在元大徳间距今一百四十年矣是非子孙之贤其能保藏而不失坠也哉虽然犹有进者诗曰孝思维则通甫之学之徳困学以杜拾遗期之龚子敬叙其诗谓得性情之正墙东谓其嗜欲之机浅是皆后人所当勉焉者也敢以是复诸检校其鉴兹哉嘉议大夫都察院左副都御史海虞吴讷敏徳识
　　寛少喜考论吴中前辈尝阅元黄文献公文集载袁静春先生墓志知其为吴人而尤以不得见其子孙为恨他日社学师袁以昭氏过予谈及其家世则静春乃其五世祖也又明日挟静春所寄鲜于太常游钱唐杂诗来示于是静春之子孙既得见之又得见其手迹而诗有怀吴中钱徳钧以下诸友之作又因得见前辈数人于一日间为欣幸久之吴寛
　　吾子行小篆杜诗诸帖
　　碧山学士焚银鱼白马却走身岩居古人已用三冬足年少今开万卷余晴云满户倾葢秋水浮阶溜决渠富贵必从勤苦得男儿须读五车书
　　吴人钱翼之与仆交游数载每欲得篆字而不言仆谓好事若此岂可无片纸为相赠意今日雨作賔朋不来因染笔写杜诗一首字不甚好然其意则颇有拙处姑且充数俟他日心宇清泰别作一纸未害也大徳庚子正月廿有六日赵郡吾衍书
　　招雨师文
　　大徳三年夏六月天旱不雨民以为忧且祠祷多不应文士吾衍呼雨师而告之为之文而焚之曰穹宇之分奠兮以溷以清嘘以为炀兮吹之以泠爰施降之序兮下上以宁旁礴之有所或冷兮皇览告余以不成惟兹夏之亢盛兮草木暵以早零曷有渰之不沛兮火腾辔兮輘兢望凯风之靡至兮嘑萍翳兮弗兴魃倡披以驰骛兮吾有哀夫民之惩大荒之畺兮爞后土之隂精恐暍死之骈道兮蔓天造之忠贞刍灵鳞兮齐以盛神之俫兮雷为霆欵帝阬兮复俫下庶九有兮民惟正圉赤魃兮山以围风尔驾兮云尔旗泽下兮万福厘陈吾辞兮具鉴兹
　　桃花雨乐府一章寄翼之
　　秦源春梦阳台晚风散惊红作秋苑闲阴碧树摇暖云茸苔罗水香氤氲蝶飞不湿烟锦路吴娥怨澁鸾堦步参差海羽双燕来依微右舞潇湘回
　　古诗一首送翼之回吴
　　游子动归思江南起秋声我亦当此时相送难为情交朋尚如斯况尔怀父兄三吴亦邻邦一水非逺程君还姑苏台我留凤凰城两地各相望驰心互奔倾流光若颓波彼此即寓萍浮世苦离散辗转百虑萦何能慰余怀握手徒营营
　　次韵谢钱翼之
　　笔翰西台妙文章五凤楼美才须比玉直道岂如钩吴苑辞春色江风散旅愁吾庐正萧飒二仲得羊求
　　菌耳徧沃野
　　菌耳徧沃野琼芝亦芬芳羣阴掩其茨谁复知尔良我愿得此草移根植崇冈间攀紫金挹露晞朝阳服食换緑髓轻举过紫皇招携三辰游与之同辉光
　　与邻寓人隔屋对月夜话
　　御寇连墙屋神交得谢瞻【谢有隔屋夜话事】偶逢吾所契共语月当檐微禄终何补良才尚此淹凭君纵论未怪发幽潜
　　右故人吾子行手迹十二纸皆前后得之于书夹所藏复恐散落集而存之其为人见石塘胡先生所为墓铭兹不书后三十年为至元五年己卯九月九日江邨民钱良右识
　　吾子行文铭【附録】　　　　金华胡长孺譔
　　吾衍字子行太末人大父为太学生留弗归遂家钱唐子行工篆书通声音律吕之学读太经号贞白处士慕李长吉诗乐府效其体为之气韵辄与相似性旷放有髙不仕之节自比张志和郭忠恕玩防一世遇人巧宦善富如虫蛆臭腐将噬染已其所厌弃者诣门请谒从楼上遥与语吾出有间矣顾弹琴吹洞箫抚弄如意不辍求室委室敎小学常数十人未成童坐之楼下与客对谈笑喧楼上下羣童一是肃安好讥刺轻侮诗人文学士独盛称杭仇仁近婺胡牧仲汲仲至谓百年止有其著述有尚书要畧晋文春秋楚史梼杌说文续释道书援神契卦间气中编等书初子行年四十未娶所知宛丘赵天锡为买酒家孤女为妾女尝妻人年饥弃归母与后夫匿弗言辄去之太末妾为子行产子数日死留五年当至大四年秋故夫微知妻处讼之逮母母来子行所又逮后夫后夫复舍于子行因伪楮币事觉捕得言主人子行固弗知逻卒辱子行南行数百步録事张景亮识子行叱逻曰是不知情者摄之何为即解纵遣归腊月未尽二日甲午子行持诗一章暨縚缁笠以诣仁近别值晨出家留诗还縚笠子行去不知所之其诗曰西泠西畔断桥边意将从灵均于斯明年三月辛酉卫天隠以六壬筮之得亥子丑顺流象曰嵗子月巳旬寅斯首亥为水乡巳墓在丑惟子与丑无禄霣虚墓非其藏尸沉江湖是生戊辰土为宰制土弗胜水家絶身弃此其骨朽渊泥九十日矣与诗合西湖多宝院主僧可权从子行学诗闻其定死哭甚哀为琬良石镌碣院后与浮屠师遗塔相望曰皆吾师请长孺铭庶几子行有后世名其铭曰生不渎死不辱贞哉白余自至元元贞间客杭得交子行父虽齿在余先甚欵密也予往来于杭有年间归吴门每承以诗或书尺见寄今犹有存者其过山村翁诀别之诗按胡汲仲先生冢铭廼至大四年也越三十一年为至正改元始见其手迹于卢山甫家感悼之余为作七言一首以附于后亦挽之之意云时余六十又四良右
　　无家人拟地行仙自号青霞小洞天爱竹每留縁郭寺吹箫时泛过湖船诗魂渺渺波摇月篆脚垂垂雨在川老我犹能见遗墨可堪回首断桥边
　　李士临右军帖
　　员峤真逸　拟晋山房　河东李倜士章至大己酉七月晦日书于延平员峤真逸
　　李公无帖不临可谓好学也已仆亦好书者无暇临古帖但美士耳子昻
　　拟晋斋临帖用笔圆活精到其勤笃可为世法余每见愧悚不已自恨昏惰无此功夫耳黄石翁
　　临古人书多苦局促鲜能得其韵趣余素闻李公善书今观此帖诚得逸少笔意无愧前人也【阙】衮
　　士天资髙迈风神秀朗宜其笔墨超然蜀郡虞集右集贤侍读学士李公士手临晋王右军明府等帖真迹一卷士名倜河东太原人好学尚气劬神苦思务求博洽而后已故其游戏笔墨皆超悟不羣此卷虽临仿古人而清新婉丽自有一种风度是可珍也泰定四年七月壬辰吴郡陆友仁书
　　今人临帖自松雪翁后便到员峤真逸谓皆有晋人风裁此卷又薛道祖与米老书者宝晋之流世岂无斯人仙游去已矣兴怀感悼钱良右敬题
　　余幼时每见士公与先君议论谈笑使人敬服不已其文章政事为当世之所推重人但知公之能书而不知公之为人者有不在于此东昌髙晋
　　繄游艺拟晋氏河东李后十年笔墨仙兹其传弋阳李瓒
　　员峤作画息斋伯仲间其临摹又颉颃于松雪困学二老斯时有三君子而能追及之可谓难矣员峤至今存虽独步可也翰墨特其余事至于立身宦途而志趣常超于物表此吾所以起敬者也至顺辛未仲春望日后学黄公望
　　龙跳虎卧世淑忒繄其古心员峤真逸李升
　　论书至于孙过庭姜白石尽善尽美矣他皆未足为评也姜谓临书多得其笔意而失其位置今再观员峤所临兼无位置之失非其胸中熟于二家之论恐未易致也良右题
　　公在延平日政事之余留意翰墨间故临帖为最多此卷又其精妙者亦何憾于古人耶吴兴赵雍题
　　余昔侍李学士见其作书多喜矮桌执笔甚髙临帖亦然其精熟如此非拘拘摹仿者比宜其遗墨若斯之妙也鄱阳张昕子东
　　钱翼之书四体千文
　　余壻张性之久言作四体千文未暇也连日不及无以遣兴遂为引墨虽妙不及古人或后予生者庶亦知字之源委也至元二年三月下旬苏人钱良右翼之记吴郡翼之钱君书法为明时名重四方者也此卷千文备四体之精妙性之张君携至东阳因得以观至元丁丑二月望日浮光王都中敬题
　　此卷钱君翼之作以遗其壻张性之篆真草古之善书者亦各有所长而鲜能兼之也性之究农黄之经余暇喜临池清标雅尚盖貌如其心钱君书四体千文而受之法粲然可玩性之当亦开悟矣新安汪泽民书右四体千文一卷吴中钱翼之先生书也古精于书者莫如晋之王庾谢皆称书圣篆真草犹鲜能兼况其下者乎翼之道学而善书备四体且精到书此以遗其佳壻张性之盖望于性之者其有深意乎性之儒而医好古博学者也暇则临池日不下千余字虽造次颠沛一防一画不苟骎骎逼翼之而窥古人之域自是不止其当何如哉由笔法得三昧持敬以养其心言动举措无不求其至而一如用笔然此又何止于论书也古所谓心正则笔正其不谓兹乎至元丁丑二月集贤同书吴人之以书名世者始张旭张从申至于今风徽未冺也翼之以字学有闻于其乡余三十年此卷为其快壻作四体千文是尤得意之书即今已不可易而致之况其后哉东阳柳贯
　　评者谓吴中惟松雪翁书法备众体继之者钱君翼之因观为其壻张性之作篆正草四千余字老笔至此亦甚勤矣外训之传将见青出于蓝也勉旃勉旃海岱刘贞白记
　　吴兴赵公早年学书用功至精密迨其得于心应于手纵横曲折无不如意之所欲出以公之学名其家者务于速成往往摹仿公暮年所书而求其形似如不由其户而欲升其堂入其室也得公之用功精宻又参以古人而别出新意自为一家如吾翼之者盖不多见此卷千文四体皆其得意书尤不可易得今翼之已不可作而有子逵能传其业亦以余言为然否乎至正六年六月十五日黄溍书
　　予观中吴钱君翼之书四体千文其用功可谓精至矣四体之字出有先后当时学各工一体今以一人而欲兼之难矣哉夫篆籀实字之原真草其流派也体虽不同凡下笔当务方圜雄劲则风神完足而结缔之工拙不足计也临池积久必自有得翼之其有见于此与惜其墓木已拱而不得握手剧谈也此卷乃其女夫张性之提举家藏尤其着意所书性之以通儒精卢扁之学佳士也能知宝此其东牀之选不苟矣至正十八年腊日鄱阳周伯琦书
　　张外史书杂诗
　　答杨廉夫二首
　　弄水摘花春可怜风雨卷寻茅步船我家南坞有灵石龙井西头无杜鹃野鹤孕鶵畏人过弱柳委地趂蚕眠子云胡为甘寂寞后世何人知太
　　黄篾楼中惟饮酒楼下长沟鳬鴈多湾头桥断迷青草濶处风来生白波馋奴竟煮脱防笋老鱼戏唼如钱荷诏书寛大到海角河北饥氓争倒戈
　　书摘阮图【四言】
　　长松结阴芳草如莽丘中微吟有天际想被阮者咸发我抚掌一鸟不鸣众山俱响
　　黄子久画
　　中峰大面削铁如岩岫绮错非一途上连阁道旁屋庐寻窗数户愁崎岖米颠所制三尺图笔力视此微粗疎阆苑之台迟子久不归正为松江鲈
　　赵子固墨写水蕉
　　因依水石间小蕉露如洗聊以观君身浮脆正如此平原佳公子泚笔写兰茝【一作蕋】君看数寸碧气压凡花卉
　　赠渔樵侣
　　郁木坑前负薪者道士矶头垂钓翁我辈与结平生友夫君还有古人风水羞凉味蒲牙白野饭书香松菌红借问行藏多嵗月不离三泖九山中
　　水仙
　　芳草有时歇无此金玉相一枝和月露持奉水仙王
　　奔月巵歌
　　甓社明珠奔入月脱殻正似风禅洁渔网出之不敢视涤尽含沙光不灭文昌四星吞在腹一一金晶大如菽蜃物还来作饮器日夜雄虹绕茅屋一扇桃核寛有余半叶焦心卷未舒饮非其人跃入水怪雨盲风生坐隅置之天上白玉盘斗柄挹酒长阑干李白跳下鲸鱼背持劝我饮相交欢幽宫冯夷为予泣酌尽海水百怪出还我平生老蚌胎许君醉卧鲛人室
　　彭南阳真人云窝炼丹之所
　　石枰碁子皆生路洞室藏书尽隐文谁与解酲千日酒我来分住一窝云虎龙金碧亲承诀鸾鹄青防动作羣莫向邹忻参火候定知此事属彭君
　　送郑明徳过越
　　四十日春廿日雨问花寻柳意茫然竹根卧瓶髙笔冢灶下生薪连术烟茅家名余铁炉步龙井气胁金沙泉嵇山酒船速回棹迟子重来煮蕨拳
　　吴大宗师岳宫行香次韵
　　元日朝元回羽队东华门外踏春阳还趋岱岳祠宫閟遥识仙官剑佩香国有蓍金作鉴年登耆艾发如霜老人星在微垣内可是人间化日长
　　棹歌
　　暇日拿舟出郭门观风聊采野人言借车踏水半陂麦打鼓买鱼何处村光阴转比中年促生聚惟余西淛繁正使枋榆安尺鷃又从倦鸟返丘园
　　强行之常州敎授
　　闻道诗书种南方有此强才名文学掾步武紫薇郎家与臯比近槃余苜蓿长诸生时列坐亦足奉华觞道园先生诗送张元朴还龙虎有云麈尾有怀张外史鵞羣今属薛卿元朴索次韵
　　想见先生戴笠行黄茅冈上看阴晴承闻祖道同疏傅鄙说还乡似长卿海内好诗元自少江西行李不嫌轻谪仙爱与元丹语烟子而今亦有名
　　雪图絶句
　　貌得王维三尺图姑山无此雪肌肤琼台玉树参差是只欠芭蕉一两株
　　吴兴公自序云公谨父齐人也余通守齐州罢官来归为公谨说齐之山川独华不注最知名见于左氏而其状又峻峭特立有足奇者乃为作此图其东则鹊山也命之曰鹊华秋色云张雨赋诗于左
　　弁阳老人公谨父周之子孙犹怀土南来寄食弁山阳梦作齐东野人语济南别驾平原君为貌家山入囊楮鹊华秋色翠可餐耕稼陶渔在其下吴侬白头不归去不如掩卷听春雨
　　览堂絶句二首
　　帘栊低亚小梅枝快雪时晴緑满池铃索不摇鹦鹉睡客来假寐亦多时
　　殷勤老去惜年华白昼张灯緑幙遮吹徧玉笙天上曲空将列炬照林鸦
　　次韵段推官观潮
　　雪涛卷入白螺杯云梦吞将滟滪堆阵马直从天汉落风先自海门来青山一向开银壁黄繖中央立露台好在画图留壮观江头白首不堪回
　　赠钮怜大监
　　论卷聚书三十万锦江江上数连艘追还敎授文翁学重叹征求使者劳石室谈经修俎豆草堂迎诏树旂旄也知后世扬雄在献赋为郎媿尔曹请以蜀文翁之石室扬雄之墨池杜甫之草堂皆列学宫又为甫得諡曰文贞以私财作三书院徧行东南收书卅万卷及铸礼器以归虞奎章记其事邀予赋诗如上
　　长吟一首悼琼林真人薛外史
　　卿难再得本自飡霞人髙怀独超物洞鉴亦絶伦君自江东我吴下早嵗聮翩待金马御榻赐书凡一束僊苑偷桃动盈把紫虚元君之玉诀青城先生敎我者感君多道气探怀为君写学士承防平原公许我与君杨许同一时标名两外史羽衣白茅立下风我还句曲余廿载君乗輶轩歴烟海归锦桥西结草楼楼中襆被长相待风烟山水共追寻福临洞口话离心年深书字化为碧白首苍茫成古今圣井山崩数千尺君从羣龙去无迹困顿盐车篠岭头此日思君复何益　至正四年之秋江东龙虎山左右诸峯洪水一时发漂屋庐数里间大小龙以百数悉挐云而去其蛟蜃不能去者死山石下若腐木然吁亦异矣明年卿化去篠岭在贵溪县中道卿辟路建馆其上以憩行者虞道园作记
　　道言
　　造物于我厚一切使我薄瓶中有储粟持此卧云壑弊衣取苟完得味在藜藿花鸟予友于尊酒不独酌牀头堆故书败履置牀脚未尝身没溺何与世浊恶正如散马牛不识穿与络异时老髑髅会有南面乐
　　汪复心遣侄彦维自歙求诗复心年八十余矣
　　汪伦自爱桃花水张翰秖思莼莱湖九十山翁莫相恼题诗元没得工夫
　　赵伯常运使留题涧阿即席次韵
　　莫笑防堂水胶杯泉头落木动成堆天寒正使蛟龙卧日短何烦驷马来杖策东坡灵石坞留题外史读书台举觞賔佐风流甚老子游山第一回
　　三香图
　　凌波仙子尘生袜空谷佳人玉链容不奈天寒风露早日髙犹傍锦熏笼
　　涧阿对雨二首
　　山云油然作山雨来不缓既沾灵石坞遂洒寒栖馆落木遽如许众草行复烂有酒不堪酌无花堪把玩与闻季长笛宁从中散锻代谢夫何如徒为白首叹
　　步归灵涧幽泥染居士屩不知岚雨深稍怯布衣薄拂牀次羣帙扫径堆脱箨清坐亦偶然吾非慕仙爵危君太朴以史事南来搜书风雨宿南涧明日追寄此诗
　　布衣走下云林巅检阅经书天子筵去家昔逾半万里别我今将十九年輶轩使者采图籍龙门太史行山川涧阿一宿慰风雨起视留墨心茫然
　　寄刘伯温大监
　　台阁如公最有称轺车骢马数能乘校书在昔专刘向秘监于今复魏征汗简削成金作匮泰阶平处玉为绳信有山人唯寂寞侧身长倚白云层
　　九日风雨清斋
　　中林授衣节寒气早已集牖户洎裘褐凡百缺治葺穷居昧时序颇讶光景急丛篁助幽翳漾濑发空寂水禽穿屋过岩树排檐入陶尊既尘渍墨突亦雨立遐思把菊咏端处掬溜室空言非药饵殆不废九日
　　道馆雅集听琴次杨彦常韵
　　幽蒿细竹满墙弯雨后危墙似断山一室了忘尘世隘诸君能赏病夫闲池廵野鹤鱼苗緑土蚀秋出菜甲斑我不鼓琴偏识趣絶怜失势重跻扳
　　读戴集【帅初号剡源】
　　剡源诗卷落吾手便似移家太白峯学道昔惭山世逺知人今愧郭林宗空山乐书有遗谱白日天马无留踪【皆集中语】太息斯人不可作厌将两耳闻寒蛩
　　老学斋书怀寄京师故人
　　手种羣松数尺围草深南涧客来稀一经断送垂垂老万事安排念念非晨待樵苏才蓐食凉惊络纬尚絺衣蓬莱坊里清宵月也到山家白板扉
　　中庭古柏
　　庭中异柏前朝物铜柯石干兀青苍云壑终怜老蛟卧珠树独留威凤翔月上团阴移覆砌雨余古香飘近牀支离疏老深根在阅尽世人还久长
　　李遵道写湖石
　　好石曾闻牛相国写竹今唯李使君能消龙尾一螺墨与染峩眉半朶云瑶草种来秋着露昆刀藏去玉成文堂上朝来有佳气淮南献寿独殷勤
　　赵彦辅雪图
　　清才絶似王摩诘爱向髙堂写雪山华盖洞中如屋里赤阑干外是人间琼楼秖许飞仙住珠树应留织女扳莫信寒泉伤玉趾最宜清暑听潺湲
　　秋日晩兴
　　暝色入林烟火微暮雨欲来如有期野雀喧争楝树子山人行把菊花枝山空始见水泉涸寒至乃索衣裘迟莫谩题诗将寄逺不多故旧在京师
　　冬日五言
　　雨雪衡门晏阴景薄山阿飞乌各谋食媿此养微疴余生转晦昧芳嵗亦蹉跎勿云幽疾久去疾将如何
　　雪作
　　夕寂微生听寒顽稍使猜明珠交撒帐银甲整衔枚厉鬼锋全挫东皇驾即回眼中纷物色白战若为裁
　　晨兴
　　聊与梅枝说嵗穷真成古木共衰翁百年勲业何烦尔一世云山不负公寒梦渐消窗影上春容已在雨声中晨兴陡觉诗神王未放韶华角长雄
　　咏萼緑梅花
　　山中古仙子无言春寂寥玉容淡朝雨翠气湿微霄临风怯玩影弄雪妬攀条吟觅何郎句还凭舞袖招
　　涧北梅嵗三月始花
　　阴涧残梅枿临流一向欹但存孤注在敢恨一生迟冻雨如相喣春寒不受吹后时翻见独宰物遂成私
　　白莲峯宴坐斋
　　早从衡岳端居室晩爱莲峯宴坐斋香篆来时云入户鉢龙戏处水浮堦重重草座闲收足歴歴松风妙写怀亦欲逺游参半句无人为我系麻鞋
　　南真馆池上橘花
　　花攒嘉树雪鬅鬠遮断孤山小朶青报答风光先醉去秾香吹过却全醒
　　仲穆蕙花
　　空谷幽芳絶代姝纷披翠袖不胜扶金瓶芍药三千朶合让光风转蕙图
　　嵗暮
　　忽忽嵗云暮徒兴白首嗟山留待伴雪春禁隔年花把卷还遮眼分饧且胶牙自縁身嬾惰莫遣送穷车
　　归自天柱山招朴庵僧
　　仙人住近余杭姥得酒携瓶上野航踏雪能来倾一盏风流不减在余杭
　　白云半间【陶隠居别号外兵】
　　白云住处不曾扄割取西偏着外兵伸脚三条椽下卧任君裘盖洛阳城
　　次韵虞公赋鹤巢赠赵伯容
　　仙人有骐骥结巢松顶中上覆三素云下立千仞峯笙吟微度曲雪步稍留踪羽衣何颀然云是赵伯容左带明月珰右佩苍精龙谁令青鸟使防花以相从凿户绳枢澁藏书玉检重怅望浮丘伯人间倘再逢
　　野桃花
　　野桃无语最含愁若个林间得放牛比似落英归粪草不如流水出香沟
　　残梅
　　皎皎当窗萼緑华满怀幽恨付而家春风春雨悤悤去一残香啄暮鸦
　　万竹亭
　　髙怀思得去人羣马防沙头竹似云亭子当江偏窈窕主人遮道故殷勤日中见斗青霄立月下吹箫碧洞闻渭川自足封君拟未数零陵万石君
　　次韵虞公和断江和尚种松
　　松下微吟惬病悰支离潦倒似支公顶因巢鹤翻成结心为依禅毕竟空陆子坛前春古淡葛洪井上雨青葱茯苓乞与杨员外谁复缄诗过浙东
　　谢僧送柑
　　肚能紧束三条篾手亦亲栽万颗梨珍重黄柑三百颗好山多在洞庭西
　　晚句
　　白足过桥三峡雪苍头吹笛满林风狂花也有凌霄意飞上松颠烂漫红
　　外史自赞画像
　　志逸心疲身清命浊逃同类而亲猿狙毒厚味而美藜藿学取益而不胜其损事知危而姑与之安一龙一蛇不厌已之深眇恶衣恶食先忧人之饥寒忽然为人而反常若此若何以袪有身之患　乙酉嵗自春徂夏霪雨之时多五月来堇一日见天处涧阿幽篁中未有裹饭过子桑者闲弄笔研写缪诗盈册以自料理耳诗凡五十五首子英遇之持去勿示不知我者雨告
　　右句曲外史与袁子英所写诗凡五十五篇其首两章廼此老道人效余铁雅者也如道言清斋涧阿诸诗皆其道趣中流出者若奔月巵则又顽仙之横出者吁道人仙去巳一纪矣铁雅之友属之何人开卷怆然不胜山阳之感云至正二十有一年花朝日抱遗叟杨维桢在清真之竹洲馆书
　　至正壬寅秋八月十有八日海虞缪贞吴郡余大亨昆山顾元臣同观弟子萧登拜题
　　东维顾安定之观于暎雪轩时年七十有四
　　不识华阳旧隠居髙情还忆听松余百篇真箓修都徧满卷新诗手自书一去丹台闲日月几回飞佩在空虚重来化鹤应无恙华表春风动里闾至正甲辰冬十二月郡人陈世昌拜观谨识
　　至正廿五年乙巳春三月丰城余诠观
　　壬子正月五日过娄东十日耕学先生出以示仆乃知贞居之与耕学交好之情若此也倪瓒览
　　贞居先生清诗妙墨飘飘然自有一种仙气信非尘俗中人也此卷手书以遗予者屡经兵燹似若有神物防持泉南陈君彦廉好古博雅与予同志故割爱以赠壬子夏六月望后三日汝阳袁华书
　　张贞居词翰正如月底疎松云中修竹信非烟火食人所能为宜吾子英之宝藏也贞居自题云非知我者勿示子英出以示予岂别久而弛其约束耶齐郡张绅观于孙氏映雪轩戊申子月
　　右涧阿杂诗墨迹五十五首廼张贞居词翰最得意者在当时亦自慎重不轻示人观其小序可见虽然非子英之知贞居不能久藏至今非彦廉之好古博雅亦不能得子英之割赠所爱以交谊之笃而归诸春草堂可谓得其所矣子英亦知人哉深为陈袁二家左券珍之可也庐陵张昱题于凝香阁中
　　予观在昔右文之际文章翰墨盖莫盛乎东南矣不惟列侍从居馆阁者皆彬彬文学之徒至于方外名流亦或负其清才絶艺擅名一时之胜故释氏之徒有笑隠防上人道家者流有贞居张外史皆以诗文篇翰照映乎山林而与虞赵欧黄诸君子接交于后先迭响于中外于是东南文物之盛殆前古所未闻今观陈氏所藏外史墨迹一卷能诗者或无此书能书者或无此诗外史盖兼之矣慨名笔之留传念昔人之雕谢江空嵗宴不无有继遗响者乎览卷为之怃然吴郡谢徽识右张贞居自书诗一帙温陵陈君彦廉之所藏戊申嵗见于袁子英家今归于君君别有贞居所书诗大小十余幅可见物常聚于所好君作诗往往有物外意非独爱贞居之书而已也壬子亥月张绅再题
　　贞居早学书于赵文敏后得茅山碑其体遂变故字画清遒有唐人风格诗则出于苏黄而杂以巳语其意欲自为家也唐宋以来浮屠氏之能诗与书者虽众然亦不能两美况道流之久乏人哉此其自书杂诗也古律行草各臻其妙宜子英之慎与而彦廉之喜得也髙啓识
　　右贞居诗翰清原陈氏得于袁子英甫卢熊记
　　歴代史臣不为释老氏立传或老氏有可书者则以置之方技传中皇明修元史始别有释老传之目而老氏首丘处机释氏首八思马且各有数人焉张雨生东南以工书善诗为道流一时学士大夫若赵文敏虞文靖黄文献诸公多与之游乃不得人传或者疑之然处机八思马之徒在其太祖世祖时大抵皆以功业显故释老氏有传盖不徒以其法而然者则夫雨之可传正不在此予尝执笔从史官得预是议今观雨自书杂诗于温陵陈宝生家词翰之妙如是自当与赵虞诸公诗集并传也洪武壬子秋八月嵇岳王彞识
　　贞居真人诗文字画皆为本朝道品第一虽获片楮只字犹为世人宝藏况兼所得若是之富且妙耶舒展累日欣慨交心噫师友沦没古道寂寥今之才士方髙自标致予方忧古之君子终陆沉耳吾知前人好修不以为贤于流俗而遂已不患人之不知栗里翁志不得遂饮酒赋诗但自陶写而已岂求传哉倪瓒题壬子初月八日
　　贞居诗如月底疎松云间修竹字画则如逺塞惊鸿春池科斗非特不染尘俗尘俗自不能染耳张绅
　　壬戌阳月绅再观于崆峒外史之丹室于是与彦廉别十载矣
　　洪武丙辰秋九月彦廉自凤阳还十有九日夜宿春草轩复出此卷同观题者自铁厓先生以下凡十五人存者惟八人耳抚卷不胜黯然汝阳袁华识
　　张贞居以诗名湖海而翰墨尤为人所重片缣尺楮往往见之盖未有若此卷之富盛者也孙过庭云一时而书有乖有合心遽体留日炎风燥皆其乖也神怡务闲时和气润偶然欲书皆其合也今贞居自言自春徂夏阴雨至五月之久故闲弄笔砚以自料理则非心遽体留日炎风燥正所谓神怡务闲时和气润偶然欲书耳宜其聮篇接简不觉其多而浓纤间出清婉流丽有合于古人之度也其诗传诸人口已有定论特语其书如此彦廉好古博雅必能加宝爱矣苏人王行题
　　予观张外史自书杂诗一帙词翰之妙使人如快雪时晴行山阴道中幽景所夺应接不暇披览竟日不能去手勾吴张适识
　　温陵陈彦廉氏出家藏张贞居所书杂诗凡五十五首词翰俱丽见之不忍去手子英袁先生与张贞居友善书此以赠又于卷末书曰勿示不知我者子英以彦廉博雅故出以与之亦于卷后题之曰彦廉与予同志故割爱而与之虽然张贞居非至交则不书袁先生非知巳则不与彦廉既得每为珍玩非知者亦不出示吁人之出处亦当待知巳而后动也洪武丁巳秋八月恒山范益获观谨识
　　予初学书即知有句曲外史为浙之擅名者虽急于采其规格而世甚鲜有及间获观数帖率皆真迹其于用腕指用纸墨之妙诚超出于众能而成家者也以其才气则并乎苏米词或有过之者故一时名重朝野得片纸如宝珠璧岂偶然哉此帖予知名久深慕一见二三年不详其定在兹获一览方之平昔所见犹霄壤矣孰不珍其所传哉癸亥嵗孟夏耆山无为谨书于朝天宫之桂堂
　　张贞居生平慕米南宫之为人尝为着中岳外史传故其论议襟度往往类之独其诗句字画清新流丽有晋唐人风流不蹈南宫狂恠怒张之习岂非独其学问使然亦由贞居寄迹方外不为声利所累而又居东南形胜之邦获见故都文懿复游林壑以养其真气故其发于词藻者如此今去贞居卅余年耳使人望而企之若古僊人可胜叹哉友人陈彦廉氏得其翰墨二帙皆平生得意作也余家与贞居世契展味之余益增感旧之思云浔阳张来仪识
　　张贞居词翰俱清逸飘飘然如骖白鸾游霞乡自非有仙风道骨者不能到唐之羽流中杜光庭辈讵足专美于前矣彦廉宜宝之洪武十九年仓龙丙寅吴僧道衍观于春草堂
　　予尝爱张贞居此帖词翰清拔风致髙逺当其神清气和用笔遣意疾徐顿挫浓纤间出故虽连篇累幅不厌其多玩之如飞鸢戾空明珠映月飘逸光粲快人心目可谓絶类离伦特立道流之表自子英化去垂三十年意惜此帖遂亦沦没今复览于放鹤轩中展玩终日不能释手信知至物终当有归从道宜珍藏之东吴吴文泰谨识
　　昔人云作书类人若顔书之刚劲虞书之美丽欧书之清痩人亦似之予谓非惟字类人作诗虽言志而刚劲清丽亦似其人今观张贞居字之随体赋形殊不经意诗之随咏写志若出自然览之则清风可匊深类贞居之为人昔人所云为信然贞居书此亦自得意故题以勿示不知我者噫示之尚不轻得之者好古博雅也张昱为陈彦廉蓄之谓得其所今陈从道蓄之可谓又得其所矣从道宜保诸浚仪张肻识
　　张贞居诗帖一
　　服用杂咏四首
　　十年着一冠一冠已三载缁尘无留迹色为云霭长缨安所施轻导犹足凂每弹出新沐泛丸映朝彩短发不容被初服讵可改右冠
　　衣褐贱者徒为仁则由已粗疏实寛博彼贱孰敢拟寒温屡开阖补纫亦云几信有不变玉贞哉居白里使与狐貉立翻为弊袍耻右素褐
　　客从麻姑来遗我楮素衾肪肤皓难泽铅骨滑易伸配此木匡牀共保一色纯鸡鸣风雨夕雁度霜雪晨楮君方眷眷因之乃凝神右楮衾
　　粤昔大知舜有作陶河濵先民尚其质后世挹其醇我亦舜之徒对之称素臣木槃仰豕足秋水酌及唇守此三代宝孰谓吾庐贫右陶尊
　　省郎中检校陪集贤揭学士宴集约赋十韵得清字
　　中湖礼鹤祠南岭谒龙传命舟车集探奇水陆并郎官思出沐阁老念辞荣遂接丘园士益腾风雅声席随堤草展觞对渚莲倾游尘麾外避仙飚鹢首生云物属虚旷天容殊穆清非闗遗草莽翳此扄柴荆偶违数刻欢尚蓄千载情幽疢甘自废时哉修令名至正三年癸未嵗冬十二月十有三日为卢山甫写旧诗夜寒酒困老态如此览者毋哂张雨
　　贞居诗帖二
　　桂花下约黄秘监饮
　　翡翠黄金屑檀栾秋桂枝凉风何日到庭树已先知一杯持问月更待贾淳【阙】
　　课山奴竹林采笋鞭煮食
　　疑有鲜卑奴过此玉鞭抛掷向泥中长镵为我入竹去晩饭筼筜也不空
　　驯鹭
　　了然驯鹭雪霜明下濑求鱼自在行碧玉灯檠双足痩白麻衣袂一身轻海鸥见事应何晩凡鸟题门也不情输我鸳行旧俦侣举头寥廓总云程
　　题雪景山香图二帧
　　春雪无声入画堂东风浑似北风凉秖缘何逊题诗少信是徐熙落墨强青鸟下迎罗袜步苍髯来近玉台妆匡庐也入幽闺梦睡里山花各自香
　　雪羽飞来雪意浓国香狼籍暝烟丛倩谁与剪吴淞水爱尔能吟柳絮风翠袖佳人玉条脱平头奴子锦薫笼剑南画手看前辈着粉施朱或未工适写诗未满纸洙水孔肃夫过涧阿因以为赠仆老矣倦于笔砚肃夫母责备也张雨书以乙酉仲秋望后一日
　　结庐句曲号贞居石鼎千年句法如所有白云难赠客岂无清露可为书湖阴小阁题金菌月下髙冠制玉蕖白首交情洙水上归儒深恨早回车吴寛题
　　贞居诗帖三
　　次韵韩伯清见寄之什凡五首
　　连云溪水出具区连云庄叟得自娱髙斋松月足吟啸浊世诗酒忘荣枯我无丹砂炼金液君有田土成膏腴傥能种秫逺相致与尔日醉壶公壶
　　卜居海上仅三年春日繁华思逺天练水澄清宜酿酒溪鱼鲜美不须钱欲将野艇寻幽赏多谢云山作胜縁寄语风流老韩子定须禊日过庄前
　　闲寻芝术保余年信是神仙别一天避地有书能敎子穷居无术学飞钱桑麻绕舍田园计竹素堆牀翰墨縁惭愧长沙每招隠时临车马到堦前
　　乘居甘寂寞豺虎动成羣地僻伤春草江空忆暮云友朋难得会书札近相闻世事今如此愁来嬾学文久客黄冈地新年白发侵笑歌思执手忧患苦闗心市井皆吴语山林独楚吟羡君渔浦上髙隠贵要金
　　次韵陆秀才春日幽坐
　　新塘雨余流水新隔窗看花如美人晴丝冉冉堕复起幽鸟嘤嘤啼更频自怜华发在海峤谁肯野服随山氓故园荒秽久弗治且复饮酒从吾真
　　观友人所藏古墨
　　雪堂手剂不可得色如漆黯无光安得一丸归我室临池剰写十三行至正二十年十二月廿日紫芝生为又炼师写一过
　　赵氏铁网瑚卷六
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷七
　　明　赵琦美　编
　　郭天锡诗卷
　　题宋春卿城市山林
　　功名身外聊复尔丘壑胸中实过之盘谷寿康怀李愿辋川潇洒友王维何人使气铁如意老子放怀金屈巵市井收声凉夜永竹风杉月乱书帷
　　普照寺楚山阁
　　白衣处士息羣机髙阁登临送夕晖吴地荒凉征马尽楚山空濶断鸿飞昼闲塔影来朱户月落钟声殷翠微直下先人弊庐在暮年莲社得相依
　　大年便面
　　疎雨洒荷气微凉生柳阴闲亭不受暑坐占清湖心无客且罢碁有风宜披襟向来行路错足底黄埃深此意一领会落日孤蝉吟
　　为僧作山水
　　门有方袍客图成水墨山我非求肖似汝亦爱幽闲宻树难分辨髙云任往还行当絶世事终老屋三间有客被方袍合爪前致辞不独爱公画仍复爱公诗诗成纵意书了此一段奇世人称三絶公胡不自知我心了不知晩嵗聊嬉嬉向来用世心转首成弃遗所嗟闻道晩倐已双鬓丝前贤去已逺来哲未可期寓形宇宙间伥伥欲何之愿诲药石言再拜真吾师
　　三月十日寄了即休
　　白水起寒雾苍林腾湿烟会心图已竟假笔竟难传一晤空中色相忘定外禅裹茶来竹院风雨落花前
　　送乐伯善赴都
　　石磴云昏笋蕨香江城花落燕鸎忙黄金台髙地形耸白玉堂深春日长之子显擢神所与天道将亨民小康临行握手出软语东邻夜雨淋糟牀
　　燕赵感慨鼓侠气江湖摇落嗟虚华艰危歴尽为忧国事业无成非恋家江光隐见鱼龙窟云海苍茫鸥鹭沙桃花水长三月暮片帆挟雨飞天涯
　　篆籀堆牀窥逸迹歌诗到耳遗古音嵗华正似阮孚屐世事真成昭氏琴剪毛肥羊快一饱泛驾骏骨轻千金暄风拂帽春衫薄小憩宫墙杨柳阴
　　赵千里小景
　　鸜鹆喧柳阴生鵞乐清泚竹风递荷气长夏凉如水王孙翰墨仙丹青絶纨绮何当着幽人艇子沙头
　　元晖山
　　灌木荫沧洲闲云叠层巘茅茨在咫尺迳路浑莫辨黄家玉印章翰墨屹冠冕怅望海岳庵禾黍西风转
　　下隍朱氏竹山图
　　凤台东南山万里山人宴坐何从容乾坤清气不可遏一夜春雷起箨龙诗家襟度蔚萧爽百尺琅玕日应长我欲驱车访此君只恐山林杜来往
　　题米南宫像
　　海岳庵空骨已仙风神超迈画中传凌云健笔飞光怪不顾人间唤米颠
　　题满川花马赵子昻作
　　曲江洗刷云满身雄姿逸态何超羣眼中但觉肉胜骨頫也合让曹将军嗟哉今人画唐马唐马亦出曹韩下玉堂学士重名誉一纸千金不当价山牕拥雪观画图据鞍便欲擒于菟天廐真龙有时有杜老歌行絶代无客有蓄青玉荷盘色奇古檠杯作莲蓬下屈为柄上覆作葢葢十九青质而紫章匠氏剜为莲房殆夺天巧故人元复初命不肖赋诗
　　碧云亭亭水天永翠葢翻风堕秋影文姬扇感初凉露华乱落明珠冷紫茎緑叶歌秋兰涉江折得烟蓬还前縁已被专房误守宫血防犹斑斑麴生邂逅夸奇特倒卷沧溟供一吸太华峰髙归路遥但觉满怀春拍拍俗眼傲睨琉瑠钟金罍未用争夸雄呜呼古诗调髙和者寡拟唤杜陵醉中把右近诗数首书遗了堂髙弟林上人【阙】畀
　　了堂上人方外友如天锡者情为至矣故其手迹盈箧每皆惜之不令有所散逸虽俗士有不及之者宜勤师拳拳不忘欧公于防防中也钱良右跋
　　饶介之诗帖
　　病中对梅花一株欣然有作若有会也録似西塾孟载季迪两先生一笑介顿首
　　病中雅量岂堪论澄水能清挠则浑除却妙香无长物秖应静坐洗烦言几丛晚菊今耆旧一树寒梅老弟昆曾住钟山安石里傍人犹恐我争墩
　　书后见剩纸就写上所有者夜坐一首
　　学黙三年漫不譍流光一去意无征縁如发白因循染道似山青自在凝犹有形骸生影迹却将文字寄名称一川月色多于水更着秋霜见底澄
　　梦中一首
　　流水无心竞孤云与我同坐深明月下行尽乱山中花落闻啼鸟松凉爱御风悬知皆梦境一笑万縁空至正廿五年十二月十日在采莲泾梅花树下写
　　东望大瀛海影落扶桑弓三洲直如矢正射三山中三山负晓日晓日波浪红仙人不骑鹤所适多御风秦君家三洲长与仙人通即之不可见忽尔能相面翩翩头上巾举举尘中扇髙谈清燥暑知子不贫贱闲居寡良俦有酒不自荐此日亦足醉况得邦之彦小醉须解酲大醉不用醒平生慎许可秖有一刘伶太湖三万顷七十二峯青颇贮山水秀闭门修酒经白云生砚石疎雨洒牕櫺子上三洲去手杯犹未停昨赋此送秦文仲博士还三沙今早李察秀才来诵此遂书遗之介叟记
　　新词藁
　　瑞鹤仙癸卯嵗为先生寿
　　辘轳秋又转记旋草新词江头凭雁乗槎上银汉想车尘才踏东华红輭何时赐见漏声移凉宫夜半问莼鲈今几西风未觉嵗华迟晚　一片丹心白发滴露研朱雅陪清燕班回柳院蒲底小禅观望罘罳明月初圆午夜应共婵娟茂苑愿年年玉兔长生耸秋井干沁园春氷漕凿方泉賔客请以名斋邀赋此解
　　澄碧西湖輭红南陌银河地穿见华星浮影仙碁局静清风行处瑞玉圭寒斜谷山深望春楼逺无此峥嵘小渭川一地解不波不涸独障狂澜　老苏而后坡仙继菊井嘉名相与传试摩挲劲石无令角折丁宁明月莫涴规圆谩结鸥盟那知鱼乐心止中流别有天无尘夜听吾伊正在秋水阑干
　　玉漏迟泾度中秋夕赋
　　雁边风讯小飞琼望杳碧云先晩露冷阑干定怯藕丝氷腕净洗浮空片玉胜花影春灯相乱秦镜满素娥未肯分秋一半　每圆处即良宵甚此夕偏饶对歌临怨共一婵娟几许雾屏云缦孤凄凉照水晓风起银河西转摩泪眼瑶台梦回人逺
　　古香慢自度腔夷则商犯无射宫赋沧浪看桂
　　怨娥坠柳离佩摇葓霜讯南圃谩忆桥扉倚竹袖寒日暮还问月中游梦飞过金风翠羽把残云剩水万顷暗熏冷麝凄苦　渐浩渺凌山髙处秋澹无光残照谁主露粟侵肌夜约羽林轻误剪碎惜秋心更肠断珠尘藓路怕重阳又催近满城细雨
　　齐天乐慢毗陵两别驾招饮丁园索赋
　　竹深不放斜阳入横披澹墨林沼断莽平烟残荷剩水宜得秋深才好正着酒寒轻弄花春小障锦西风半围歌袖半吟草　独游清兴易嬾景饶人未胜乐事长少柳下停车尊前岸帻同抚云根一笑秋香未老渐风雨西城暗欺客帽背川移舟乱鸦溪树晓看荒亭旋扫
　　思嘉客赋闺中秋
　　丹桂花开第二番东篱展却宴期寛人间宝镜离还合海上仙查去复还　分不尽半凉天可怜闲剩此婵娟青娥未隔三秋梦嬴得今宵又倚阑
　　苏武慢赋芙蓉文英百拜
　　藻国凄迷麴澜澄映怨入粉烟蓝雾香笼麝水腻涨红波一镜万妆争妬湘女归魂佩环玉冷无声凝情谁愬又江空月堕凌波尘起绣鹓愁舞　还暗忆钿合兰桡丝牵琼腕见菂更怜心苦玲珑翠縠轻薄氷绡稳称锦云留住生怕哀【阙】暗惊秋被红衰啼珠零露能【去声】西风老尽趂东风嫁与
　　八声甘州和施知言姑苏台韵
　　步晴霞倒影洗闲愁深桮滟风漪望越来清浅吴歈杳霭江雁初飞辇路淩空粉冷濯妆池歌舞烟霄顶乐景沉晖　别是新红阑槛对女墙山色碧淡宫眉问姑余游鹿应笑古台非有谁招扁舟渔隐但赋情西子却题诗闲风闲月闇消磨尽浪打鸥矶
　　自度腔髙平探芳新赋元日能仁寺薄游
　　九街头正软尘润酥雪消残溜禊赏只园花艳云阴笼昼层梯峭空麝散拥淩波萦翠袖叹年端连环转烂漫游人如绣　肠断回廊竚久便写意溅波传愁蹙岫渐没飘鸿空惹闲情春瘦椒桮香干醉醒怕西牕人散后暮寒深迟回处自攀庭柳
　　自度腔小石江南春赋张药翁杜衞山庄
　　风响牙籖云昏古研芳铭犹在棠笏秋牀听雨妙谢庭春草吟笔城市喧鸣辙清溪上小山秀洁便向此搜松访石葺屋营花红尘逺避风月　瞿塘路随汉节记羽扇纶巾气淩诸葛青天万里料谩忆莼丝鲈雪车马没休歇荣辱事醉歌耳热天与此翁芳芷嘉名纫兰佩兮璚玦
　　水龙吟赋惠泉山
　　艳阳不到青山淡烟冷翠成秋苑吴娃防黛江妃拥髻空蒙遮断树宻藏溪草深迷市峭云一片二十年旧梦轻鸥素约霜丝乱朱顔变　龙吻春霏玉溅煮银瓶羊肠车转临泉照影清寒沁骨客尘都浣鸿渐重来夜深华表露零鹤怨把闲愁换与楼前晚色棹沧浪逺姜石帚以盆莲百余本移置中庭防客同赏赋拜星月文英百拜
　　绛雪生凉碧霞笼夜小立中庭芜地昨梦西湖老扁舟身世叹飘荡暂赏吟花酌露尊俎冷玉红香罍洗眼魂迷古陶洲千里翠参差澹月平芳砌甎花滉细浪鱼鳞起雾盎洗障青罗洗湘娥春腻荡兰烟麝馥浓浸酒吹不散绣屋重门闭怕便緑减西风秋檠烛泪【一作外】过西湖先贤堂伤今感昔然出涕赋西平乐文英
　　岸压邮亭路欹华表堤树旧色依依红索新晴翠阴寒食天涯客又重归叹废緑平烟带苑幽渚尘香荡晩当时燕子无言对立斜晖追念唫风赏月十载事梦惹緑杨丝画船为市夭妆艳水日落云沉人换春移谁更与苔根洗石菊井招魂谩省随车载酒立马临花犹认嫣红傍路枝歌断防阑荣华露草零落山丘过此西湖恨拟西州羊昙泪落沾衣
　　丁香结赋小春海棠
　　香嫋红霏影髙银烛曾纵夜游浓醉正锦温琼腻被燕蹋暖雪惊翻庭砌马嘶人散后秋风换故园梦里吴霜融晓陡顿闇动偷春花意　还似海雾冷仙山唤觉环儿半睡浅薄朱唇娇羞艳色自伤时背帘外挂淡月向立秋千地怀春情不断犹带相思旧字
　　花犯郭希道送水仙索赋
　　小娉婷清鉊素靥蜂黄暗偷晕翠翘欹髩昨夜冷中庭月下相认睡浓更苦凄风惊回心未稳送晓色一壶葱蒨才知花梦准　湘妃化作此幽芳凌波路古岸云沙遗恨临砌影寒香乱冻梅藏韵熏炉畔旋移傍枕还又见玉人垂绀鬒料唤赏清华池畹台桮须满引
　　友人泛湖命乐工以争笙琵琶方响迭奏赋还京乐文英
　　宴兰溆促奏丝萦筦裂飞繁响似汉宫人去夜深独语胡沙凄哽对雁斜玫柱琼琼弄月临秋影风吹逺河汉去褭天风飘冷　泛清商竟转铜壶敲漏瑶牀二八青娥环佩再整菱歌四碧无声变须臾翠翳红暝叹梨园今调絶音希愁深未醒桂檝轻如翼归霞时青镜
　　宋仲温诗帖
　　秋日怀兄弟
　　秋至转相忆萧萧落木初如何去乡国不见有音书漂泊全无定存亡半是虚风尘几时靖还似昔同居相别几多时相思泪满衣家贫经难久世乱得书稀作吏诚全拙从军事亦非乡心秋塞雁尽日向南飞
　　怀何孝廉
　　絶怜何有道老节独居贫孝义今谁及交情久更真清斋将十载小隐欲终身别后音书断相思入梦频清明前五日宋克书旧诗三首
　　南宫生传　　　　　　　　渤海髙啓撰
　　南宫生吴人伟躯干博涉书传少任侠喜击剑走马尤喜弹指飞鸟下之家素厚藏生用周养賔客及与少年饮博遨戏尽丧其资逮壮见天下乱思自树功业乃谢酒徒去学兵得风后握奇陈法将北走中原从豪杰计事会道梗周流无所合遂遡大江游金陵入金华会稽诸山搜览瓌怪渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即驾往坐上座为语古贤将事其人竦听居尊下拜起为寿至罢会无失仪其一尝遇生客次顾生不下已目慴生而起他日见生独骑出从健儿带刃防马踵生后若将肆暴者生故缓辔当中道进不少避知生非懦儒遂引去不敢突冒诃辟明旦介客诣生谢请结驩生能以气服人类如此性抗直能辨好箴切友过有忤已则面数之无留怨与人论议蕲必胜然援事析理众终莫能折时藩府数用师生私防其蹶多中有言生于府府欲致生幕下不能得将中生法生以智免家已贫然喜事故在有馈酒肉立召客与饮啗相乐四方游士至吴察其贤必与周旋欵曲延誉上下所知有丧疾不能葬疗者以告生辄令削椟疏所乏为请诸公间营具之终饮其徳不言故人皆多谓生似娄君卿原巨先而贤过之久之稍厌事阖门寡将迎辟一室庋歴代法书周彞汉砚唐雷氏琴日游其间以自娱素工草逼钟王患求者众遂自閟希复执笔歆慕静退时赋诗见志泊然处约若将终身生姓宋名克字仲温家南宫里故自号云
　　赞曰生之行凡三变每变而益善尚侠末矣欲奋于兵固壮然非士所先晩乃刮磨豪习隐黙自将履藏器之节非有得能之乎与夫不自知及违逺道徳者逺矣会稽杨维祯廉夫【庚子歳赠】
　　东吴宋仲温工古歌诗尤工诸家书法余有所着必命仲温书之且扁舟访余东海角觞咏数日而别为赋长歌一解酒余使歌之余和以铁龙之啸不知人间世复有过余乐者不余既醉书此歌复令仲温书遗玉笥崆同两生者和之
　　宋才子玉雪表铁石肠裔出兰台大夫后才似祁庠大小之双郎龙伯国长鲸未筑封豕未屠蚩尤张天天鹘涂白日不照东西隅东相府西将府争致人才出门下宋才子髙步野鹤不吓腐鼠喏喏耻仆臣嘤嘤羞妾妇归来闭闗弹五弦浩歌激裂惊千古宋才子莫论秦莫美新城中酒薄不醉人寻我铁龙东海濵铁龙雄飞雌亦走铁仙九招重入手海水未西倾扶桑未左纽倩尔五色毫饮以酒一斗不书汝祖九辨吊湘累大书铁龙九招传不朽
　　饶右丞介之论书赠仲温【丁未歳赠】
　　太白流西荒音响一何切苍精散旸谷光彩烂昭晰灵气垂八芒云汉自兹抉人文既开张象画亦区别防机不自见直待智者发谁能怀初心焉悟皇颉闭门工造车出门即合辙古人有成言得之尽毫发流形归自然万古字不灭将同造化功岂独在书诀神哉岳渎经炼石补天裂
　　玉笥生张宪思廉赠【四首】
　　大王风息尘涨天边烽怜红飞烟剑倚髙穹懒磨刃弓挂抟桑未上氷凝霜沍江南道偃蹇寒梅雨中老铁心不屑作和羮红杏枝头春意閙宋才子第一人卿宠【阙】奴佞臣姻不谐【阙】宴不终圉人耻随青袍白马横梁境肯学铜炉铁筯匡徐君登科只许大兄先夺锦已传佳句新宋才子温如玉商之孙子多伶俜能武能文唯尔独惟尔独何不取中尉独檀代成功治太平鼎食开元禄文武名成吾尔録
　　江南羽化张天雨海上神交宋仲温楷法钟繇称独步草临皇象已专门折未坠风前股漏屋先凝雨后痕寄语临池诸俊彦蚓蛇鸡鹜莫须论
　　吴生抱緑绮为我操春江洄洑收沙溆飞涛溅石矼岸低风捩柁船静月窥牕万派朝宗意钟期信少双兴尽抱琴归江空歳暮时孤城天拍水长路雪漫岐日月催年事闗河啓梦思胸藏几兵甲能压布帆迟髙启季迪赠醉歌
　　书足记姓名剑可酬恩讐少学两不就空作澹荡游与君相逢在东州赤气浮面非凡俦驱车欲过公子宅苦心莫伸涕横流黄云已蔽燕国晚白露正满梁园秋天髙海濶无处往借问何以销烦忧千石酒万户侯请君论此谁当优吴门日出花满楼醉眠不须遣客休君留緑绮琴我脱紫绮裘今朝春好能饮不东风吹散江南愁
　　髙季迪奉答感旧五十韵
　　鲁酒且缓倾听君放歌行君歌意何苦慷慨陈平生少为鬬鸡儿鲜裘夺春明走马出飞弹撇捩夸身轻气伏诸侠徒不倚父与兄落花锦坊南美人理妆迎緑云晩不度楼上鸣瑶筝酒酣迸五木脱帽呼输赢及壮家已破狂游耻无成太白犯紫微三辰晦光精金镜偶沦照干戈起纷争中原未失鹿东海方横鲸遂寻鬼谷师从之学言兵石室得阴符龙虎随权衡业成事燕将逺戍玉闗营岩谷雨雪霏哀兽常夜鸣抚剑起流涕军中未知名奇勲既难集回临石头城石头何壮哉山盘大江横黄旗歇王气玉树沉歌声晩登临沧观怆恻怀古情览时识祸机不因忆莼羮飘然别戎府溧水罢东征裸衣佐刺船临危释猜萌归来访乡闾乱余掩蓬荆旧宅人已改荒池泉尚清瘦妻倚寒机正叹伊威盈相迎不相笑伏雌为重烹从兹谢行役闲园事躬耕昔同徒步人十年拥麾旌鸿毛独未顺蹭蹬违霄程知音竟为谁四海嗟齐竽不解奏楚璞何由呈懒求荐辟书傲然揖公卿衰蕙吊蟋蟀柔桑唤鹂鹒闭门节屡变壮魄空潜惊顾我虽腐儒当年亦峥嵘小将说诸侯捧盘定从盟大欲千万乘献策登蓬瀛洪澜阻川途浮云蔽天京终焉困泽畔日暮吟蓠蘅贱贫此时居复与丧乱并何殊九月中严霜折枯茎颇闻君子心道穷贵益诚已志不获施安用轩裳荣所以不苟出出则时当平今晨喜逢君有壶对前楹风日初澹沲樱桃作繁英适意不一醉屑屑徒悲萦达人若相遇大笑絶冠缨
　　云林处士倪瓒元镇所赠三首【并序】
　　至正乙巳三月廿四日仲温髙士与沈文举共载访佘笠泽东渚之蜗牛庐中相从过玉明宅煮茶留坐遂以永日吹笙鼓琴于水光林影间但恨吾子仪逺在数十里外不得同此集也廿五日仲温别余他之漫成长句以写余怀瓒
　　三月将阑春欲夏循檐共看辛夷花阶前瀹茗香照色坐上吹笙清不哗拄杖偶过公子宅班荆宛似山人家宋玉才情何可得肯抛尘土踏江沙
　　江上欣逢宋仲温萧条古道向君论我居笠泽已十载看竹唯君我欵门
　　宋公天下士画竹能鼓琴来我北渚下相从论古心
　　放歌行赠宋君　　　　　　　　汝阳周砥【履道辛丑】
　　今日非昨日今年非去年天地不同老日月岂停旋寸心摇摇顔色改只似秋蓬与夏莲柏梁赋诗不早【阙】长楸走马未得前阊阖九重虎豹守我欲上诉无因縁荆山泣玉徒自苦夷门抱闗谁复贤宝劒夫容拂秋月髙歌对酒声哽咽当时轻意千古事幽愤于今向谁雪兰台公子天下奇心胆岂足他人知荆卿不答鲁勾践项羽肯顾齐安期东吴市上花漠漠相逢意气倾山岳笑说秦闗百二重卷舒风云不盈握一生不识平阳奴况是霍家冯子都明珠白璧等粪壤玉环翠袖皆虫蛆甘心廓落事屠钓矫如游龙不可拘宋公子尔弹琴我放歌白昼苦短夜何多黄金髙台几千尺翳日浮云奈若何
　　放歌赠宋君仲温　　　　　　　云间沈【文举】
　　宋君旷荡士儒服非狂生笔扫千军陈胸藏数万兵铦豪破纸竟何益按图折御分纵横鱼丽鸟翼谈者易野雉家鸡人目盲当时管乐已黄土白璧往往遭蝇营荒城不启尘四塞拔劒斫地浮云行十年驱走向豪侠逢人一诺千金轻低头拜东野捐官识韩荆苦心为知巳嗜胆执仇争匹马西入闗刀从北征途穷亦知时不利俛首抑气随将迎萧萧破屋漏星雨妻子顾笑形神清东家小儿袴褶鞍马好西家老翁蓝褛衣不成尔独胡为昧生理长躯七尺夸人英城头雨声如建瓴泥污厚地天无晴我留君家醉十日谑浪颠倒呼侬伧请君弃掷几上笔为君拾留墙角檠眼中世事如转目勿谓贫贱忘交情气酣中热双耳赤细语向人肝胆倾玉壶击缺歌浩浩不作老腐咿嘤声促君起望东南气【阙】泰堦何夕平我有长策君有长缨危可安乱可宁慎勿轻受虞人旌慎勿虚看处士星丈夫事业须磊落富贵逼君君莫惊
　　诗送仲温先生还吴　　　　　　　　沈
　　江城萧索西风起行逢故人惊梦里忧深自觉少容顔食尽唯愁拙生理看君白发何由得把袂相逢更悲喜笔力随年老愈深诗思逼人鸣不已每呼石丈即低头独宝兰亭夸欲死近来英气减前时酒量仍非向来比从渠门第沸如羮自保情怀澹如水城南只友髙书记谢官归来接邻里交游散落苦无多世事悠悠竟如此明朝忍去别江头枫叶苹花送行李
　　燕山曾爟蜀人王燧会稽唐愚士洪武廿一年四月既望同观于应天府学之东斋
　　周履道诗
　　题杂画四首
　　离离江树暗芳洲江上西风几度秋别鹄未归天又晚不胜清怨忆丹丘
　　乱云飞雨昼漫漫水阁风林五月寒我忆越江江上苦扁舟今向画中看
　　我忆草堂临涧阿月明夜夜到松萝今朝见画怀归去收拾闲情托咏歌
　　水濶天低欲尽头柳花如雪暗归舟平生解识沧洲趣何处飞来双白鸥
　　对春雪一首
　　璚叶缀圃玉羽翔伊川翻霙九霄下呈芳二月前低徊隔帘翠玲珑入绮钱欲消不自驻已断复成连珠帏凝华洁花池舞影妍相思梁园暮曾赏洛城年昨日赋得此诗写奉元度孝廉一笑王成老苏刻还致二本余以五环送之复其元值也望致之春寒佳否砥再拜初月十七日梅花有便索一枝见惠甚佳砥
　　尚朴斋一首
　　言甘知有吝味防闲其多居恒属念虑抱朴心靡他淳风返元化至体适平和意胜惟自然道存谅不磨营营彼浇俗机巧滋烦苛身偕百忧长奄忽其奈何
　　风雨一首用髙季迪韵
　　贫富不相直衰荣固有时行哉徒自速止尼未为迟崎岖千万涂辛苦岂要辞风雨羣鸡鸣坏屋起晨炊一日不解醉千古有遗悲如何屠钓人敢为帝者师
　　题吾子行遗墨后
　　立世守兹道毅然生死间奄去同其尽荣辱岂相闗若人固可悲吊溺吾所艰萧瑟见遗墨风雨惨容顔秦唐去我逺二李无时还世传斯有在邈哉不可攀
　　芸阁防集得壑字
　　休沐出自旦腾步非所乐偶兹芸阁赏得遂中林约朱轮交广衢绮丽涉纷错宁复知闲燕飞萝散云壑池鱼可以观幽兰可以握金题耀缃帙粉墨间挥霍览物千古上兴謡契防漠总总不复云悠悠付觞酌朋簪既已盍善戏不为虐志适孤兴逺物遣万虑薄于世本何资逍遥每恒若行矣空谷深抚心惭场藿
　　赠叶秀才一首
　　日暮登髙台浮云蔽逺阴树木何笼野雀噪繁林驱车涉闗塞岐路郁且深借问子何之故乡阻崎曷不蹔栖息蓬藿非所任隐悯【阙】不发威迟既前临脆管促飞觞鹍旧逸音仗劒从此别秋风满怀襟寡立步非窘薄游志不沉策马欲俱去我无当世心
　　送淮南苏同签赴镇
　　大江洪流若奔马横截中天向东写吴楚风烟浩荡中海门赤日光相射上将气吞云梦泽猛士声振长平瓦灵旗遥指濠泗间神戈蹔驻狼山下万民不扰农业兴白叟黄童在田野文武之道惟张弛固识贤才天所假去年开阃今复来欢呼动地声如雷愿翻长江作霖雨沛泽何止沾枯荄我钦当时羊叔子岘山之碑传未已清徳九世其在君缓带轻裘自兹始
　　送赵一阳真士归霅上
　　晴湖白鹭飞青山迢递夕岚微闲操桂檝云生腋欲采芙蓉露满衣紫翠房深丹灶暖松杉秋静鹤巢稀明年去觅封君达应驾青牛说息机
　　次韵介之梦山中
　　松花金粉落春晴白鹤看碁如客行疎雨竹牕縁是梦隔林茶臼只闻声繁华久困心何得澹泊相遭思亦清不有鹿门髙世志山中几日道能成
　　送李用和之常熟知州
　　落日孤城近海边川光九道直如弦朱幡到邑歌来暮玉帐论兵思去年楚水南回多贾舶虞山西望少人烟从来惠化同甘雨还使残民得洒然元度中舍持此纸须近诗谩録如上元度年妙才俊清辞丽翰有足髙于人者尚有以取此何哉山野人硬语政自不满一笑耳至正二十年六月八日勾吴周砥
　　竹林陈氏杂帖
　　宗逺先生复入虚白斋余喜承敎有日因成短歌一章以求笑政
　　竹林先生陈夫子白发鬖鬖垂两耳著书眼似秋月明为文思入青防里近来学得神仙术欲向山中餐石髓世间自有仙人居何必蓬莱三万里先生一去竟莫回我尝劝之留不止如何擘破山中云却被茅君强招起至正壬寅立冬日浯溪辱友朱志道再拜书
　　奉和中秋翫月佳什三首録上虚白先生宗逺隐君同发一笑鲍恂再拜
　　昔年为作蟾宫客曾向宫中看玉轮万丈髙悬金粟树三更影落绛河津生憎老深为窟却笑仙娥不嫁人回首归来旧尘世满天风露一吟身
　　数年不对中秋月月色依然不负秋嬾问仙人修玉树且陪帝子上璚楼斗牛低绕天枢转河汉斜横左界流却望蓬莱宫阙逺几随清影重回头
　　浪说今宵明月好干戈满地几人看惟堪院落清尊赏忍照沙塲白骨寒防笔写残思缚兔玉笙吹罢拟乗鸾知君此会非忘世只为良辰一笑难至正庚子中秋后五日在玩易斋书
　　次韵刘季章治中邀夏仲信郎中游永安湖诗二首
　　金粟寺中公廨静白昼事闲如治蒲沙棠为舟稳可泛郎官之湖今岂无啄花鸎坐水杨柳雪藕人歌山鹧鸪日西上马踏归路小队髙呼惊道吾
　　湖上筵开张水戏卷慢凉风吹短蒲大鱼听乐浪头出小艇卖花城内无丙鼎庚庚识饕餮甲煎班班炙鹧鸪酒酣赋诗动海色絸纸楷书能寄吾　向曾附字问起居想达听司光弼员外诣门下迨今不知何在今因禀从道便敬写前诗以通近信新民先生有无辜之累政在府上所见不齐之中能无斯文之念转一语为解纷乎从道公差至彼望分付僧房住七五日更望作成早回尤好从道菊坡甚爱其诚谨倘有书附菊坡廷杰托之毋妨鄙藳在铁厓先生处烦讨付从道回幸幸思邈二府会间道意稍凉往见也六月十八日布衣生顾阿瑛诗帖上子刚判府先生　元璞卧病弗能作书嘱笔申敬
　　金粟道人和刘别驾永安湖上诗有啄花鸎坐水杨柳雪藕人歌山鹧鸪之句此诗一出便觉铁厓不得擅其体又徼老铁同韵走笔赓去不能奇也嘿庵虚白两明府共赋必有锦囊中语拈出一奇也
　　秀州城外鸳鸯湖郎官颿开十幅蒲人游玉壶天上下鸟度屏风山有无起舞或呼谢鸲鹆赋诗争传郑鹧鸪酒酣不怕归路晩将军曾识李金吾　老铁桢诗帖上和毕烦粘卷送达金粟所也
　　次韵观帖之什
　　水如燕尾出湖分合入长溪直到门韦杜桑麻元两曲朱陈鸡犬却通村换羊卖马囊中帖刳瘿悬匏竹里尊昨日烦君来阅赏扁舟短缆系篱根
　　次韵癸卯除夕
　　仰观北斗转遥天春在寒炉爆竹边夜列粉盘循旧俗晓看罗帕贺新年烧余葶苈生当路雪后梅花开满烟不用鞭灰觅如愿客囊剩有酒家钱
　　次韵甲辰元日
　　异乡元日身强健儿女欣欣各有家禾秀连茎秋合穗雪裁五出晓分花天开象魏星辰逼地接幽燕道里賖三径不荒松菊在白头且觅醉生涯
　　夜宿三塔次陈元朗韵
　　水落南湖不露沙又牵舫子到僧家春浮大斗涓涓酒寒隔虚櫺薄薄纱半夜塔铃传梵语一杯江月照梅花坐来诗句生枯吻指银瓶索煮茶
　　海上留别复初长老
　　通寺里游三日剪剪轻风透薄寒一树山茶开朶朶五更百舌语般般看山且喜秦川近把酒休歌蜀道难不得携笻上金粟厚挲天册旧碑看　承寄诸诗读之不忍释手随即和复适往禾兴失于写上昨日又辱见和八诗合溪行卷始不寂寞矣鄙作附呈并求窜改顾阿瑛载拜博文先生【馆下】正月十五日呵冻书于不二室
　　元夕与妇饮
　　问夜夜何其睠兹灯火夕月出屋东头照见琴与册老妇纪节序清夜罗酒席右蛮舞袅袅左琼歌昔昔妇起劝我酒寿我歳千百仰唾天上蜍誓作酒中魄劝我饮此酒呼月为酒客妇言自可听为之浮大白　老妇曰人言天孙思配不如月娥守孤不知羿妇相弃以犇曷若织女相望以久之也録呈子刚节判宗唐秋官一笑竹林先生见此烦缮写一本到秋官牙仍要光和见敎老铁桢再拜
　　赖善卿到嘉禾为作金粟道人诗使濒行曰金粟吟友为元璞尊者胡为无诗走笔一解兼柬西白仲铭两宗匠一笑
　　琦公口有绮语债年来不诵西胡经宫词在古无师利野史于今有赞宁劫灰何曾烧汲冢世祚时闻语塔铃林下宁无读书者梦中应见伍乔星至正辛丑立秋日老铁桢在云间清唳亭试郭玘墨唐律一首上寄节判相公尊先生
　　凤皇亭亭江水长令人清梦忆潇湘坐来深树当春雨舍近分阴到野棠一柱空标王日月千金谁买汉文章壮怀无赖凭诗遣絸纸封霜少府堂　陆掾郎行书此以奉起居语意不工万希赐敎余无言扶风马庸再拜上
　　次韵元璋先生简奉讷斋判府相公一笑
　　倅车新赴云间幕文采风流有誉髦未许芝兰纫客佩又承雨露染恩袍浓薰酒渍红螺甲清梦华生玉毫退食郡斋无一事诗成浑似柳仪曹辛丑六月望髙平瞿智书于龙江之通波草阁
　　长句四韵奉贽郡倅相公先生伏干郢削
　　银章朱绂照熊辀特命东吴最上游防笔判花分半虎鸾刀解节少全牛一官檇李风生幕午夜云间月满楼为报庐江毛孝子故人张奉在南州诸生张枢再拜旧作録呈希过目正之至祝上史右辖廿韵
　　天下中兴日名臣第一功长才王佐畧壮节古人风徳业萧曹并威名李郭同从容三代礼磊落万夫雄阃令秋霜肃牙旗晓日红勒碑因入蔡赐乐岂和戎翊戴尊王室勤劳答圣躬捷书闻蓟北惠政遍山东淮海民皆仰荆扬贡复通壶浆来父老欢咏及儿童掣电惊神骏穿云射过鸿乾坤今运泰狐已巢空衮服三台近麻宣极品崇云台图汉将赤舄美周公楚塞秋吹雨吴江夜落枫壮怀思附骥吉梦兆非熊素有依刘念将陈报国忠贾生忧世切阮籍叹途穷恩礼多被周旋誓始终敢从鞍马后拟见赋彤弓
　　送谢参军陈长史一律
　　朔风吹雪满貂裘朝觐宁辞万里游河水南来依故道闗山北去近神州春明玉殿衣冠盛花覆宫筵礼数优共说中兴汉天子云台今已画公侯至正壬寅春二月六日钱方再拜宗逺聘君尊先生
　　送瞿慧夫上青龙镇学官诗序
　　予每读句曲外史所咏送瞿博士上青龙学官诗爱其华婉新丽飘然有仙气欲口占效之辄困譬学为颂不之鲁不工是时予犹未识瞿君也至见其人魁岸温伟风致皦然愕曰是称其诗之情者也益慕与之游居顷之行日与游者及校官大夫士共为饮饯则属余为赠言语云送人以其轩不如送以言言不可已也先圣王设为庠序之敎以厚民性以修人伦以正国俗其仁溥矣犹以为未足又为校室以【阙】所谓家有塾其制也夫民散处田庐逺于国中而不与入【阙】学则为置塾以徧敎之故其人虽不身与礼乐文艺之事固己习闻其论而孝弟忠信之节皆以素讲而力行奇衺之行异端之言不入于耳目当是时圣人之敎洋溢乎宇内此颂声所由作而君子所以屡致意焉也今青龙学官不特为塾庶几庠序之重葢千室之聚四民之处秀材生焉卿士安焉于今与州县并称慧夫往为之师宜尽心焉録朱子以来其师弟子扶树大敎修孔子之道人之仰之如日月出与俱出入与俱入令家诵户蓄其书诚得师为论绎朱子之说使晓然觉寤功必倍矣吾前舟过青龙河见夫屋在北林中有美衣冠三四人徐行过柳下为将入者余忆之曰何巨家以今言则其学宫也闻学宫有唐宋石刻诸诗词悉如外史所咏此可游也慧夫何迟迟至正四年十二月十九日永嘉李孝光季和序青龙江上古儒宫子去横经作士风当户九峯春树隔去家百里海潮通华亭好事笼盛鹤楚刻名碑篆剥虫信是青衫如拾芥辟书已在荐贤中句曲外史张天雨解道诗成泣鬼神锦袍未负谪仙人随时俯仰何奇士值世承平只幸民醉卧惟余青眼在交游莫拟白头新客来异县亦近耳得此斯文肺腑亲　余客游娄县与瞿郭卢吕诸君日相从为嬉游登山临水饮酒赋诗五六人者无不与将去娄又和此诗为别至正五年正月八日永嘉李孝光季和父在海宁东斋书
　　往年过娄县适瞿君慧夫将上青龙镇博士诸君皆赋新诗以送之使予为序后四年复过娄视所为文但觉芜陋耳至正八年二月廿五日孝光题
　　丈夫求仕非无术只合明时作校官弟子日来供茗饮先生时坐取琴弹淀山春树檐前緑谷雨秋风帐底寒善舞不须愁地褊才名行且属儒冠勾吴沙门释善行庚寅十月廿七日
　　独坐髙堂对春雨碧梧飘湿鳯皇翎已瞻百里陪郎宿尚许孤槎载客星把酒长年惟觅句焚香终日只横经我来十载今朝醉一笑逢君眼倍青至正庚子三月曲江钱惟善书于嘉禾邑庠敬恕堂
　　仕宦去家百里近文采照人当妙年想见弹琴读书处墙头春日荠花圆
　　江上春风日夜催即看柳色上衣来莫言美玉难酬价定有黄金为筑台
　　人生岂必相逢早异县倾心有弟昆却恨客舟无意绪预先载我出吴门陈惪永叔夏
　　阖闾城郭东海近沧江正尔连吴淞只消放船七十里不用过山千百重学子衣冠皆济济先生事业岂容容媿予白首成潦倒春风安得此相从会稽生王冕公道悬真赏清诗见似人衰年只遯迹今日解伤神浩荡龙江晓淹留雁塔春心期浑未卜秋梦已频频京兆梁恂
　　彦明王先生为予言慧夫青龙敎谕时已向慕且出示张伯雨李五峯所赠言伯雨故交李与余生同六人今皆不存览之怆然为赋此诗
　　闻说瞿文学与交皆伟人曹刘不可作张李故相亲已脱尘中鞅犹存席上珍才名元振厉诗语特清真顾我来何晩思君妙絶伦平生五经笥他日半通纶小试衣冠掾终期科第臣芝兰居辄化姜桂久逾辛孟浩吟偏苦虞翻相本屯风云同律吕时序异参辰有恨月初夕无言草自春能忘正云晤搔首暮江津句章黄玠
　　送瞿君慧夫上青龙镇学后序
　　夫位卑而责重贤者不患其位而患其责不患其位故无谄谀以求进患其责故无废官而怠事不贤者则反是矣吾友瞿君慧夫为青龙镇学敎谕知慧夫者咸曰敎谕下初命之士一等其位卑以慧夫贤而多才非所宜居余因解之曰敎谕固小官也在学校其分则师也吾见其尊未见其卑也峩冠大带坐之堂上口诵诗书礼乐以造羣士务使人人抱道执艺小大成器缓急足赖为用其责至重也贤者之心尽吾责而已矣夫庸校其位之崇卑哉不知青龙挂籍凡几户能为士者凡几人吾闻吴淞大江出其旁地气清淑必其间多秀民知读书向义愿为弟子员待慧夫之来唯恐后者慧夫往焉歌之声闻于镇间他日吾亦往求吾子而乐观之昆阳郑东序
　　送瞿慧夫青龙镇学官二絶
　　山雨萧萧夜转多思君别后定如何帷犀怪底时时动池上东风生緑波
　　云影垂江防晏阴题诗东阁晓寒侵便须骑马迎君去街上青泥三尺深吕肃
　　赠画师朱叔重叙
　　论画之工者于昔代有其人而今之世尤盛始国之初兴才人辈出礼乐文物炳炳为一代典章者萃然于其间画居一也时翰林大学士魏国赵公房山髙侍郎李蓟丘商曹南诸大老称首数公皆世巨儒聪明才辨动天下而身馆阁近清光其所目击莫非奇闻异观又其胸中复自涵容大川乔岳之不可测识者故形诸笔端防染纨素则必怪奇雄特深莫知其所自髙莫瞻其所入千态万状一举而尽之宜其名世传永无忝也厥后嗜其画者或私淑诸人或临摹想象遂以升堂造域者常常有之而南方最多吴朱叔重氏其尤也叔重儒者而工画每一赋诗得模写之妙辄肆笔绘之极诗咏之工尝曰王右丞水田白鹭夏木黄鹂之诗即画也而李思训数年吴道元一日其工夫学力所到者画即诗也庸有二乎夫吴人固多善画者往往泥于毫素之末以之资生以之饵名画虽工不过为苟取之具而已君子奚取焉宁取夫所谓翰墨游戏者若叔重是也其衣褐其冠素其足迹未尝逺游其身未尝仕于时名虽称于荐绅士大夫而未尝赫赫得时誉飘然其举纷然其居与时世相浮湛若不异乎庸众人者而其赋乎天者醇其才清其智明至发之绘事有自然之妙或者其胸中亦自有以【阙】之不可测识者与人不得而知也古之人游于艺者以小物不遗而动息有养也苟有养也则游艺不为末矣又况风流醖借如叔重者乎吾将见其名世传永无忝矣邓君恒持卷俾桓以言赠叔重桓辞不能弗许因叙述其所以复之是为赠至正十五年三月廿又五日大梁朱桓书于中吴旅舍
　　娄东朱叔重满卷画云烟过越乗山轿归吴放野船危峰苍鹘上逺树白鸥前每惬幽寻意题书为尔传虞堪朱子耽诗画风尘空白头神令运笔速力与扛鼎侔射虎石饮羽刺山云迸流嫩岚媚白日爽气澄素秋慰我烟霞想见尔瑚洲何时乘大舶沉以铁网收吕敏良工绘理善丹青万里江山方寸生老树苍松乗笔兴颠厓怪石令人惊浮云冉冉看若动流水潺潺听有声我
　　欲登临游古刹危【阙】　　　　　苍松老人钱伯朱公之画清且竒岩崖嵽嵲髙秋时兴来落笔雷雨垂醉中饮墨来天池当时策策西风急万木槎牙皆特立寒凝翠叠咫尺间夜半尚疑山【阙】　李成不作俱假名平逺后来惟道宁如公水墨非画者触热对之双眼明钱元善
　　娄江有客朱氏子解画丹青称画史鲛绡一幅净如水溪山树石生笔底元非丘壑在胸中安能经营作佳制便当舞劒助挥豪翰墨人间恣游戏南阳野客邵复有初父
　　念子髙居水屋寛每将图画想衣冠墨池雨润秋云湿海岳风生玉树寒万里幽微来眼底百川平逺出毫端安能脱得尘间鞅着我扁舟把钓竿吴门李伯彰挥毫落纸妙通神笔底自有无边春他日丹书九重下肯将巧思画麒麟延平吴晒
　　秋风萧萧吹短发十年东游作行客青山茫茫几十里饱看自能忘拄笏欲求负郭二顷田诛茅且作终南宅归来一身倦行役俛仰城市殊偪仄胸中爱山那可忘每抱幽思记行迹娄江朱君名画者为我丹青时一写眼前态状写奇特【阙】导西林独归马参差逺树生郁葱鸟道幽分入平野九州壮气凌太空中有飞龙逐云下笔端磊落皆宛然六法纵横遍潇洒江南三月春雨多桃花水暖扬微波买舟载酒不归去湖边醉倒逢狂歌画图咫尺胜如许抱琴坐对长吟哦只今烽火苦未息况闻南北徒干戈不妨归计养朝夕一丘一壑终如何毗陵安敏书于鹤林精舍
　　海岳庵头积翠峰苍松两两似游龙要知米老骑鲸去谁把云山写澹浓
　　朱郎絶似大痴哥丘壑胸中写更多我欲携琴访鹤白头相与卧松萝灌园翁顾敬
　　落笔山雨至客楼生逺思风流朱叔重不似虎头痴倚柁写秋色曹娥江上头树光连塞雁天影落沙鸥钱唐徐恒
　　画图只数李将军风致流传恰到君登楼十日人罕见写尽江南万壑云髙恒吉
　　吾邦会稽山水府万壑千岩如米聚平生痴絶顾虎头道中应接亦良苦至今清响若耶溪童子山僧惟杜甫近代乃有髙尚书时过云门吐奇语麦秋天气小篮舆移将长松在缣楮髙标逺韵不复见寂寞溪山但风雨朱君叔重吴下来示我小图云一缕乾坤秀气皆可得李郭董米开门户林稍出没烟雾中山谷隐显带洲渚江南生意半幅中天真平淡此为愈君诚破笔书万卷魏国风流敢相许如何叔重心好古布袜青鞋独艰阻明年须偿司马约緑水青宿天姥老我尚堪歌胜游艺苑词林期一补至正十五年九月十四日会稽山樵元瀞书【阙】元镜
　　赠笔工沈日新
　　玉翁洒翰唯冯须制法授以柯山徐当年松雪所亲见故使頴也能冯如择毫审固用工久楮白陈骏奔走若冯若陆真可人俱是文塲斵轮手沈生晚出亦旧家耻将秋菊争春华南洲佚老重题品不日声价十倍加耄我云山倦文字爽气挹来那有思一枝持赠焉用之殊异江淹梦中事　宋季太末徐信卿笔名重搢绅间玉溪尚书赵公以徐制法授冯应科俾之日缚一管不合意即拆裂复为之必如法乃止松雪公乃玉溪从子尝亲见其事故以此法授之陆頴冯陆齐名实本于此南樵张复亨
　　献赋长杨人又去试呼毛頴即称寃乌犍三百何时足欲老江南烟雨村甲戌春中沈生持笔过余有感而作三山林附凤
　　吴兴冯笔妙无伦近有能工沈日新倘遇玉堂挥翰手不嫌索价似珠珍杜本伯原
　　沈生笔妙能随意曾记蓬莱应制时三十六宫花漠漠玉阶研露写新词五云阁吏柯九思
　　南州先生真玉人苏家季孟世絶伦良工骑箕上天去先生余不溪水濵东老之家酒熟未其孙犹以缚笔闻公家兄弟不负笔我辈秃之天且嗔不如醉用榴皮写仙人岂亦能书者遂昌郑元祐
　　吴兴笔工沈日新出冯陆之后制作颇精惜其不得赏鉴于翰林主人而徒为我辈不善者之所识也然涪州用三钱鸡毛笔游戏兰亭三昧此又何耶元统改元季除前三日灯下试染散卓爱其转折可人因题卷中柳贯道传父
　　我闻善书须择笔千金求买嗟未得何人缚免中山来褐衣犹带山烟湿西风防防吹霜毫快利入手如铦刀寸锋一日空万纸暮鸿作阵边云髙钟王不生书体絶俗笔谁能辨工拙无人致之白玉堂赠我空山书落叶李坦之
　　王氏彞斋记
　　古之君子所以贵乎故家遗俗者岂特其名称也哉其文献有可稽其支有可采其传其授有可法可考夫若然者要岂一日之积哉宋渡南诸帅臣以功名显者固不一若王襄愍抗节以死于苗刘之难赐居义兴山中其五世孙觉轩先生宋亡后以文儒起家官至兰溪州判官当盛年便归卧荆溪之上兰溪君之子子敬父与其昆季仲徳父子明父皆能力学以世其家文献之传有可稽可考重以三昆季博洽以考索嗜古而识精于是其家书传子史百家之言三代两汉尊彞罍鼎之器六朝以下图史绘画之属象犀玉石制作之粹在他人代有一二物犹可哆然自足若兰溪君之家殆所谓如行山阴道中千岩万壑使人应接不暇向三十年前其里人岳汉阳与君中表亲戚予尝从汉阳登君仁后堂所见歴歴固巳若此今更一世其所增益必且百倍于昔时方泰定间子敬父尚无恙嵗朝祷籖于大神之祠籖语有谓当获古鼎是年果得商父丁彞于雒阳夹谷之家夹谷初不识为彞第谓灞陵桥下出于渔者之网罟彞大容一斗重十斤其郁发而为文章虽五采烂锦不足以喻其菁华其模铸之藻思虽妙画重复不足以喻其巧神子敬父既得之则大喜以为大神籖语灵贶若此至合海内博识之士观之不独推彞为三代铜器第一且尽让子敬父之赏识为不可企及云未几子敬父【阙】　至正十二年距父之【阙】二十余年矣是年传闻寇将犯浙西子敬父之子令显字光大乃谋于其二父载资以自随必为资所累固莫若窖藏之而尽室以避去光大尤念彞其先君子之所识赏乃沉彞于园池之深屏处夜间池中有物怒吼殊讶之于是出彞于水寄之他处比贼退视所窖藏与其万金之资千柱之室皆燔燬掘凿无一存者而彞也乃独岿然获存夫光大之先君子祷籖于神谓获古鼎而是年果得彞固巳神矣晏然太平之世岂料变起仓卒哉急迫之际沉彞水中而乃怒吼以规免于盗贼之手由此言之彞之神不可泯没无传也已案史传商诸帝有沃丁中丁武丁祖丁庚丁太丁若父丁则未之闻也夫获父丁彞尚足以禆经传之缺故欧阳公金石録每谓古器物铭欵多可以证定譌缺是于世敎岂小补哉光大念其家故物无一存者独彞为先君子所宝爱于是遂以彞名斋夫王氏世泽之醇彞能神之为之兆是相与永久无穷也必矣作彞斋记遂昌郑元祐
　　客居北渚静窥临霜藻萧萧雪满簪玉石在山聊混璞金兰惟子久同心每怀往事悲今事莫弃分阴惜寸阴自笑蜗庐无长物窗前陶器与单衾长至后十日葢十一月十日也获与徳机伯昻二髙尚公堇伯兖二贤良共咏彞斋有道先生见贻佳制絶叹敦厚优柔得唐人句法宋诸老性情也张髙尚命即次韵奉和书纸尾所谓以狗尾续貂多见其不知量也恕之幸甚是嵗乙巳倪瓒再拜
　　张简沈右诗
　　长句一首寄上叔方先生求赐之敎张简顿首
　　卢橘花开梓树疎故人安稳在楼居翠眉狎坐春行酒绛帐悬灯夜读书未必醉来忘简寂秖縁老去尚髙虚离羣应念赁舂者道逺天寒欲命车
　　敬次叔方先生见示诗韵沈右顿首上
　　城南陋巷居新僦緑竹移来几个斜丛桂山中招旧隠读书堆里认君家蜀人谩诧文园赋吴市争看卫玠车断简味腴如啖蔗虎头痴絶至今夸【右顾仲贽移居诗】
　　步屧春风里翛然忘世情闲门无客到载酒泛江行雨过山如染潮回水自生鸥沙割千顷梦不到承明【右留笠泽别业诗】　右顿首拜启十月望过吴江别业得所惠书者三光景如过驹隙僻居江村况味寥落东流活活怅望送清昼耳比日来计道体迪吉右萍梗之暇每怀相从聚首实迫以嵗计未免以淹迟数日须至节前可归相会有期已篆书千字文留此多日乞恕滞稽之辠尝因亲戚会防为酒所困终日愦愦近者始觉神清尚欲借观数日决不为寒具油所涴呵呵
　　中酒杂诗四句五首
　　中酒如卧病天寒露为霜东轩候朝旭曝背屡移牀江头风浪急舟小力难胜一浆归来晚长林月已恒太丘海岱士肆情丘壑间考槃诗赋罢采菊对南山嵗闰寒犹薄风回水自生杖藜随小步极目大江横朋酒享公堂农家尽涤场县官薄税敛田野足耕桑右拙诗僭易呈上并乞裁正兹因端便勒此具记不备右再上叔方敎授先生
　　次韵叔方先生五言律诗二首兼简伯行敬初发一笑
　　忆昔陪二子吟啸野亭中风急江花白霜晴木叶红去留身若寄陶写兴无穷更喜陈夫子幽寻讶许同掩卷嗟忘寐书灯耿独明年华劳发改夜气与神清感梦疑蕉鹿逃愁赖麯生何时重相觅握手话真情叔方先生过咏归亭赋诗二首以志盍簪之喜沈右上
　　短棹相过莫便回咏归亭上且低徊升堂拜母称觞后隔竹呼童瀹茗来八尺驼尼分紫锦一双蜡屐破苍苔空江草木虽摇落犹有寒花带雨开
　　积雨空林喜报晴杖藜随意傍江行天寒木落青山出日转沙虚白鸟明谩拟东林时酿黍自归南畆晩归耕颍川髙士能相过闲把瑶琴膝上横
　　东林薄酒试新尝中有松花腻粉香遣送颍川陈有道书斋渴饮胜茶汤　廿八字偕一壶薄酒奉寄上惜不多耳杨诚斋文槀不曾收得所谓芍药屋疑只是用幄防覆防者古人称牡丹为木芍药白居易有诗云上张幕屋芘岂亦本诸此未审是否更乞考正之右再拜藁慎独先生座下
　　王畛诗【倪瓒二帖附】
　　畛拙作数首録呈叔方尊兄施郢斤是幸
　　早春十咏
　　春日流熙熙朱光射屋角晶荧动几案焜燿穿帘幕淑气袭人温轻寒恻衣薄晴窗坐来久盎背真意乐东风生庭隅拂拂翻衣浪仁及红绽柯徳布緑回望芳情达金闺诵声递书幌池塘溢波澜柔条欣骀荡江梅独清髙不与花争发自是氷雪姿岂受铅华夺故来风雪底玉人相蹙頞照水昏黄时孤标更超越依依垂杨柳青眼窥阳春年年邮亭路攀折送行人临风攀翠缕映日镕黄金如何不自持飘扬逐芳尘蹁跹先春雀风暖喧晴檐惊人鲜得食矙堦无停瞻不趋太仓中小腹恣属厌髙秋寒露下大水须深潜春流溢芳塘倒影开天镜漪漪緑生涟漾漾玉澄莹闲鸥可寻盟游鱼乐行泳清斯清濯缨鉴心鉴其定鲜鲜墙根草春染千堆蓝光淩青袍色梦入新诗谭胡马思塞北阳春辞江南欣然郁吾目生意性所耽提壶劝客饮布谷催农耕农耕困耒耜客饮酣箫筝劳逸分已定兴废时改更物生固如此天运还循行春来睡未足两眼乃眵昏春事已烂漫我怀独和浑骥尾不可附虎舌谁能扪芳尘因涸辙北溟思鲸鲲天公妙莫测百卉巧剪裁朱朱与白白脂粉如匀腮泽沾无遗物烧却绿回荄痼阴少成实涉山乏良材
　　自遣
　　江湖肆鲸鳣沟渎难容身人情不千日世事有两心朝暮有显晦日月常升沉天道我欲问其理幽且深生成无根蔕飘忽寄此身顾盼絶青眼相交少赤心芝兰棘溷发泥沙玉空沉乾坤信浩荡沧溟千古深
　　放慵
　　愁到心常结事过心自凉幽忧漫成疾慵放且何妨笼鹤声难出牀息稳藏浮生付天地澄虑博山香
　　晩思
　　薰风向晩急吹动一身愁意合情终美心离事只休鸟冲残日度云逐暮天流今古无穷恨令人早白头　王畛顿首
　　瓒顿首再拜慎独有道先生执事瓒久不上问惟是怀仰之私无日不动秋气凉冷不审何似伏惟隠居求志敎授乡里有下帷谈道之乐神相徳人百福萃止钦叹何限瓒七月末忽感防下疾兼旬乃瘳近尤惙惙耳恃以道谊之契辄有凂渎养正一子八嵗矣使知所趋向以为礼义之归不可不慎其始也养正贤母子熟闻其先公诵叹其徳美之盛愿辟私塾以俟杖履之临寓所谓河润九里者非但小子蒙福也未敢冒昧以请俾贱者敬致一言于左右能俯从其私情幸甚详曲当别奉书以闻就此月到馆中为便也僭越上溷髙明惟有悚恐仰冀恕亮不备瓒顿首再拜海岳庵图旦晚临摹毕即全璧以归也酒二大尊漫上九月二日瓒又空瓒再拜奉书慎独有道先生执事霜寒伏想尊履清谧养正冒昧选取今月十八日辟私塾招延先生讲授其中谨预于十三日敬致少币礼于执事者至乞领意幸甚不及作啓陈情惟委恕焉不备纻丝一端羊一牵【准铜钱一定】果一筐酒一甏友生倪瓒再拜
　　周砥诗
　　絶句四首奉答惟寅髙尚见赠勾吴周砥再拜
　　谁识元方趣髙居湖上山诗成不求赏独咏两松间感子相存意兰章缪见推何因石牀月同擘薜萝帷列岫供秋色遥风散水文明当思旧隠归櫂一川云直方非任世寡黙自为身养道穷山里何闗习隠沦八月廿一日写
　　野花疎竹媚幽姿翡翠帘前雨散丝最爱陈琳诗句好玉盘春露捧金芝
　　秋来长掩竹间扉过客谁能识道机惭愧庐山陈处士时来共葺薜萝衣
　　晩风吹雨过林庐柿叶飘红手自书无限萧条江海意一尊相对忆鲈鱼八月廿一日惟寅征君踏雨过林馆为留终日因诵近赋絶句三首爱其辞致清婉辄走笔次韵如上古道寥寞人以角逐声利为务惟寅独逍遥恬淡之乡时来【阙】之篇章翰墨之事岂易得也哉周砥
　　潘牧诗
　　至正辛丑冬惟寅先生以怀古十二诗示仆读之有古烈士慷慨悲歌之风当时大夫士和者甚众仆亦忝居契家之好故敢次韵成章鄙俚可笑非敢以言诗也谨呈求敎契生潘牧
　　吴都富且艳翠袖倚层台鼓吹淩春色旌麾驻越来繁华忽消歇珠玉风中埃
　　青山瘗宝剑草偃千秋墓金鳬入夜飞玉漏沉寒露转盼陵谷迁非从铁炉步
　　勾践尝胆日坚锐不谓无一朝献西子越兵成大呼回睇长洲苑千秋生碧芜
　　青山翔凤皇紫气绕吴闗玉泉湛若镜灵鹫飞不还重瞳在何许泪洒莫能攀
　　翠华竟南渡夷门不复都长城乃自坏黄龙孰能屠空令二宫泣五国听啼乌
　　尚父拥玉节锦衣当昼行辉光照闾里千载英风生至今牛斗下还瞻紫气横
　　怀古六诗谨次韵録上汝言呈
　　吊古上灵岩日暮下琴台萧萧红叶落采香人不来防夷称得计勾践亦尘埃
　　吴宫事已逺王询宅亦无山话亡国松闗夜相呼白露泣红兰青灯照碧芜
　　荒丘坏古隧言是孙策墓墓草生辉光零零清露想当立国时英雄称独步
　　南渡中兴日君臣此建都共愤太宰谗子胥忠见屠武穆何由死欲听延秋乌
　　国亡乔木在鸟鸣自闗闗人随归雁逺春从沙塞还怨别惟宫柳长条复谁攀
　　山僧讲经地玉辇昔曾行寝殿野花落空岩云气生败亡犹得士千古让田横
　　画沙锥赠陆頴贵笔师序【有诗】
　　吴兴陆生某有才学而隠于笔工其仲氏頴贵美髯善容止尤有才气可仕乱世而识几不受聘则慨然曰以弓刀窃禄孰愈吾世守毛锥之为乐也袭名頴贵而制之精者标其号曰画沙锥尖圆遒健可与古韦昶争絶【晋人】余用笔喜劲故多用之称吾心手吾书亦因之而进頴贵亦自贵虽势要求之而不可得别襆之以锦署曰非会稽铁史先生弗能知宣州诸葛氏云柳学士能书当留吾笔否即退还未几果退还叹曰代无右军何以用吾笔而頴贵欲以吾当右军惜予老矣所书今不过山经野史汝锥之功无以用之以利天下徒为祝锥辞于乎锥乎锥乎其勿取晋典卫之所叱乎班虎头之所蹢乎纵弗过也其深閟毛先生之囊乎慎勿为李鑛儿挟货以寻窦于王公贵人之门也頴贵卓然起立抱襆退拜为锥叟曰代纵有祖范阳之神锤吾锥不得易摧矣龙集己酉秋八月初吉甲子铁龙道人杨木贞氏在云间之拄颊楼试画沙锥染奎章赐墨书　诗八韵在别纸为海雪生所夺再书于龙虎山白箓小素













　　赵氏铁网瑚卷七

<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷八
　　明　赵琦美　编
　　辨乌赋
　　蹇我生之不辰兮遽遭家之多难痛堂上之蘐萎兮实摧戕于肺肝陟屺前而怅望兮曾白云之漫漫蹈九死而一生兮存喘息于巳残勉行营于髙燥兮卜壤夏之所安朝既亡于蜚鹤兮莫敢晞于栖鸾俄潜闼之载扃兮政除月之隆寒纷纷提之令乌兮翔童童之同山惟二三其柔桑兮仅短短而可攀谁知彼之雌雄兮忽骈栖于其间亟营巢而莫去兮曰夷犹而盘旋衔壤而益坟之楸兮载上下其修翰独傍庐而感慨兮澘涕泗之泛澜谓苍苍之葢髙兮亦莫探其端也岂期众目相与骇瞩风行而电驰道路之相哗也仪谈而秦辨聚落之雄夸也金相而玉振众芳之声诗也嵩岱峩峩而万【阙】友朋之髙义也差不谋而相埒兮观古而验今日为【阙】孝之感兮觇瑞应之图而有云况显名于孝乌乎亦【阙】谓之善禽摭北齐之萧兮李唐之林列巢门之【阙】冠之参铺张虖裴之表门兮钩索虖【阙】之孝【阙】
　　衔块以助陶兮又还观而南寻迨天使之口【阙】
　　乌之诚忱佥曰昔闻而不见兮【阙】
　　音吁嗟予小子曰不然兮犹足以理而言兮何山颠不为乌所集兮何林间不为乌所巢兮孝性之修亦士之常守兮事物之来亦有时而适然兮何足诧也瞻彼鸴斯实名维慈予垂反哺之训公兴孝养之辞嗟彼能而我不逮兮怀乎风木之悲矧哀哀而蒙酷罚兮岂嘉祥之可希复伥伥而昧所之兮何前贤之可追意夫剡剡而章厥罚兮俾悠悠其孝思维此理之忽然兮又孰较其是与非嗟夫予小子不可不辨兮恐来者或失其是损其心而泥其迹兮斯去古而益逺于名教而或戕兮岂清议之可逭眷里闬之嘉言兮特君子之乐善赋以捄将来之弊兮亦岂夫予之好辨
　　右辨乌赋一首宋丞相雍国忠肃虞公之所作也绍兴六年公丁母秦国太夫人之忧哀毁骨立朝夕哭墓侧墓有枯桑两乌来巢悲鸣不去人皆异之以为笃孝所召多作诗颂之公因着赋以自解此公家传之所具载者也公之八世孙堪适遭父处士君之丧出此赋见示且俾书揭座右逵以为故家文献尚存诗书之绪不坠因重为之重録云至正十五年冬十月甲子彭城钱逵谨识
　　笠泽为虞胜伯创义塾序
　　古者先王之于民也有养焉有教焉邑居而井受薄其赋税是故无甚富甚贫之民家塾而党序申其孝弟是故多成徳达才之士降及后世兼并之力胜而赋税日繁学校之实隳而异端并起士有被服仁义诵先王之言者居无卓锥之地而浮屠氏之宫拟于王者金碧穷于土木而士不饱粗粝噫为今之士亦难矣尚欲空言之排之哉上之人循习其弊之久苟非命世之才不足与有为也独恠天下之人爱其子延师而敎之或较锱铢于朝夕而不吝夫千金之施于浮屠以徼福夫士以仁义忠信之言训其人使入以事其父兄出以事其长上以保其身以光荣其祖宗其为福莫大于此彼浮屠氏宁有是彰彰其着明也哉而昧者作罪于旦旦求福于防防而卒不获其报何其性习之相逺而迷惑陷溺之深也往往闽人詹景仁氏买田筑室延京兆杜伯原父为之师以训其子弟其詹之子弟被伯原之敎族日显以大贤者之有益于人如是斯所谓蛩然足音旷百世而一遇者也自时厥后葢以寂寥而无闻矣在升平时尚然况丧乱之际乎予留中吴识故宋丞相虞雍公八世孙曰堪字胜伯于元故侍讲学士公为从子学博而文行修而笃虽于今为庶尚论故家文献其流风遗韵有足征焉其为人謇謇有志节不交誉于当世奉其母避地笠泽之上以其所有淑诸其人庶几世济其美者予诚私心爱之间二年予亦以亲故从事于升斗之禄有苕城之役而胜伯足迹不一至城府竟不知所造诣为何如也今年春余谢病得请方外友邓君青阳自笠泽来问疾青阳隠者也能知贤故予首询胜伯则言其学日加富而家日益贫至无所于居且将有它适予愀然曰笠泽唐陆鲁望嘉遯之所也鲁望逺矣其族有曰徳原号静逺者尝为甫里书院以居学者今去静逺之时未久也以予胜伯之贤而其子孙无有能从之游者则陆之家其不已替乎得不有闻陆之风而兴起者乎青阳又曰有施缙彦绅者陆甥也贤而勇于义慕胜伯之为人欲为义塾以居胜伯使乡之子弟皆有所矜式以力之不足思与乡之同志者共图之而未有因也予复喜曰世复有斯人乎胜伯之于出处去就其审之已久其塾之成与留举不足为胜伯喜窃独喜夫彦绅之贤而能知所本也今夫一塾之费视浮屠氏之施特万分之一而其效乃能福于其乡岂不为世道劝哉孔子曰见义不为无勇也传曰有志者事竟成吾知笠泽之子弟又将服胜伯之教亦日显以大使闽之詹氏不独专美于前矣然詹氏以有余之资延伯原为易施氏以不足之力奉胜伯为难然能假众力以成之则若反有易于詹氏者吾犹恐夫胜伯之不久淹于此也为我谢胜伯曰笠泽之人厚于子母有他适以孤其父兄子弟之心明先王之道以道之使化行于其乡吾于子有望矣辄书其言附青阳归以厉于施而速图之以明君子成人之美之意其有乐于义者着于篇至正二十年冬十月防稽姜渐序
　　兴义塾以淑后学斯文风化有幸也有力者优为之人以为难施君奋义而欲为之其难可知巳在承平时为之人以为难矧抢攘之际而欲为之其难又可知巳非诸贤扶翼相助斯役何以克底于成哉葢不独以喜于胜伯虞君而实有闗于斯文风化也吴客赵郡苏大年伯昌龄父书
　　缙自早歳侍师彭城钱先生之侧获交于先生之友蜀虞胜伯先生于今十有余年适以世故艰棘胜伯乃挈家于笠泽相与居处相交之久益见其学行之髙明守处之端确故凡子弟乐从游而多被化者诚有道之士也缙窃愈加敬之念欲买地筑室以居胜伯乡里子弟得有以受敎而卒成其业奈艰于力之不逮故因循而未能也今年幸逢时康嵗丰之秋而胜伯又将有它适意噫吾志果不足为乎昔者管幼安适辽而辽人化今吾乡固非辽也而先生之道仁义忠信之言有不可一朝夕而不之讲者向之子弟何饱暖而多不知敎其弊反有甚于辽之初者矣葢虽知学之始而不克遂于其终耳今胜伯一来而从游者众是知学之为要殆将有望于成而胜伯廼犹有难于处而将去之又半涂而废之是重可惜也故缙于是愿留胜伯为义塾以居之使乡里子弟多赖胜伯之敎以敦厚其化庶几为将来美谈窃念缙力之不足不能独成焉葢深有望于乡之诸贤相与共为之则斯举之成不难矣然非缙之私也实吾乡之盛事也敢书此以请至正二十年冬十月吴兴施缙书
　　送虞胜伯序【并诗文】
　　故宋太师虞雍公以雄姿伟略佐宋中兴出入将相垂二十年其经国大业之着于章疏忠贞气节之形于奏对太史氏所録葢班班焉有志之士闻其风者犹足以兴起而况覩其全书者乎其书旧刻蜀中已而燬于兵四世孙通判宝庆府君将复刻之湖南弗果五世孙参政当国初犹笃意于此会故人眉州史孝祥守兴化闻黄伯固家实有之求之不能得至六世孙学士遭逢盛际复以文章致位通显其侍书奎章阁时尝属闽校官谢中物色之中至闽适闽武官有购得之者将资以见学士未几学士归田里寻捐馆舍自是书存亡无复以为意者已与予友者曰堪字胜伯于公为八世孙一介布衣困穷无聊自胜伯以上居吴吴子弟与胜伯侪辈者往往厌弃笔研不屑事父兄书自负以班仲升者无虑以十六七否则亦窃自縁饰为公孙子不成其弊犹足以舞文巧诋与乡里少年争长雄胜伯之计顾不出此独折节以绍隆家学经纪遗书而已间闻松江俞子中为吴理官时得其书于鲁人贾景庄氏将防往求之斯行也天其或者未丧斯文乎吾闻之君子之泽五世而斩胜伯去公八世矣斯文也犹将赖胜伯以不坠韩愈氏有言莫为之后虽盛而不传胜伯所谓善为人后者非耶于其行吴之能言者咸赋诗以相之属予序之至正十七年冬十月乙未临海陈基序
　　送虞胜伯之松江求先雍公遗文
　　川谷沄沄逝水波雍公勲业未消磨况当异代求文字尚有闻孙校舛讹京国不闻收汗马草莱终见没铜驼谁陈圣主贤臣颂奈尔阴山敕勒歌虞胜伯征君隠居行义居甫里垂二十年不以姓名求知于时之闻人道园先生其从叔祖也先世雍公遗文道园先生欲求而不可得胜伯必欲以意购取之可谓有志而不忘其所自矣闻此书藏松江俞子中推官宅推官殁已久而子俊州尹其弟能假以归胜伯非仁人义士之存心乎州尹吾故人也因书以为之请陶蓬大尹见之当有以敎我也倪瓒
　　赠虞胜伯序
　　宋丞相虞雍国忠肃公其八世孙堪胜伯请于遂昌郑元祐曰先丞相有大功大徳于髙孝两朝其行事章章槩已着乎信史始终本末要与唐裴晋公齐名若夫言语文字特先丞相立徳立功之绪余然有徳者必有言丞相六嵗诵九经七嵗能属文已而登进士第累迁官南宫便已悉完颜亮之奸诈和议必不可久及亮渝盟倾国南下元臣夙将多殒于权奸丞相方参谋江淮军事乃能以忠义激厉将帅遂成采石之功当时刘四厢至谓朝廷养兵三十年而今日大功成于一儒者我辈媿死矣已而出将入相以身系天下安危又何必言语文字然后增重于丞相哉然有徳者必有言则先丞相遗文集録若干卷先叔祖侍讲来东南念文集不得所至购募皆不可得堪也近见鲁人贾景庄言其家旧藏丞相文集今转致于松江俞氏家堪虽贫将哀鸣伸诉恳欵以言之悉力以求之庶几归之堪俟时平定复刋诸梓是丞相立徳立功立言并为不朽元祐案国史雍公尝注唐书五代史藏于家又有诗文十卷经筵春秋讲义三卷奏议二十三卷内外志十五卷行于世富哉言乎三代辅相功徳与文章并传万世者惟周文公两汉以来知名宰辅以徳以功焕映竹帛者亦多以言语文章为绪余至唐宋乃始兼有之然传之者葢亦甚寡向年侍讲公以文章知名海内求雍公文集而不可得今胜伯乃能求之于艰危困苦之中斯其志过前人逺矣昔孔氏壁藏其家书一时虽蹔晦更久复显列于学宫然则雍公之所着録得贤子孙不至湮没要皆本于立徳立功云至正十八年春元祐造江阴张体书虞君胜伯求先世遗书将锓诸梓作诗以美之
　　前朝雍国虞丞相学有师承道有源采石勲名昭日月淳熙徳业振乾坤阴功久着更生佛家学今传八世孙力购遗书喜重得还令海宇诵名言吴郡沈右
　　丞相遗书何处收百年世事逈添愁曩闻西蜀曾传刻今喜东吴得购求文献一朝征旧典精诚千古焕嘉猷成都岂有桑田在最爱仍孙学业优吴郡吕祯
　　雍公文字秘深幽夜夜神光彻斗牛盛代固知传不朽贤孙今喜往相求江风百里松陵雪事业千年采石舟驿路萧条送君去中兴谩说使人愁勾吴周砥
　　雍国勲名照古今遗文谁为重追寻神呵防风云绕金石摩挲嵗月深坐待明珠还合浦行看宝鼎出汾阴公家今有贤孙子江汉沧浪万里心邹奕
　　雍公文集世珍藏夜夜云间光焰长纵使千金收蜀本也应全璧出俞庄云孙异代云何切阁老重泉志亦偿此日谁为宗社计如公安得寘岩廊丰城俞诠
　　雍国多孙子如君已独贤倾囊看旧物求友访遗编听鹤云间路烹鱼泖口船遥知沧海月中夜为君圆魏文彞【秉中】
　　雍国中兴相清名尚凛如逺孙居异代先世有遗书似是神防犹存兵燹余斯文真不朽字字比璠璵会稽韩友直
　　水拍吴江映緑苹吴帆挂席起江津一船书剑成都客满路湖山上海春贮酒郫筒来地逺行庖海错带潮新雍公余泽千年在更有文章溉后人陶泽
　　师渡长淮宋事危虎臣零落用儒衣初疑葛亮才非武终籍刘琨笑解围百世文章尊谠论一时陈迹羡知几故家代有贤孙子乔木分阴尚夕晖髙平范成
　　忠肃文章粲若星百年沦没屡经营青城阁老空遗恨笠泽云孙夙有情放棹长淩三泖绕掀蓬卧看九峰晴胜游更可成初志尚觊重刋启后生张纬
　　南渡诸公已白头深慙采石破狂酋功勲不独齐康乐忠义真无媿武侯相业至今光竹帛文章何日复弓裘道圆未就平生志应待虞卿为访求王廓
　　遗藳摇光贯斗牛鬼神呵防几春秋丰城宝剑终须合不是明珠暗里投乙巳嵗春正月五日海陵徐克敬书
　　于云间寓舍赠胜伯贤良表侄
　　雍国文章世不磨昭如星日暎山河刻传琬琰岂无待价重璠璵不啻过谩读父书嗟我老竟成先志子【阙】多春风吹緑松江水亦欲东游理钓蓑临卭魏奎
　　丞相当朝日精诚贯九天文章前代事勲业中兴年赤壁雄今古淮淝属后先云间遗藁在迟子棹吴船鸿山樵吕敏
　　南渡昔闻虞相国白髪当朝愤不摅丹陛九重无上策青云千载有遗书诸孙礼乐流传旧异代衣冠丧乱余莫问铜驼卧荆棘五湖烟水正愁予河东王嘏
　　宋室中兴业雄才数雍公一军能却敌诸将耻论功科斗遗文在麒麟画像空贤孙劳购觅刻示无穷蓟丘聂镛
　　编简飘零二百年购求今见子孙贤固无相业当时重要使文名后世传龙气拂云欧冶劒虹光贯月米家船鬼神呵防元无恙只在吴淞若个边申屠衡
　　扁舟冲雪访遗书雍国文章天下无风动翠帘寒剪烛月明沧海夜还珠百年制作词华盛一防勲名孝行俱送子令人钦世泽苍苍乔木锦江隅勾吴王谦
　　胜伯契家过上海求先丞相文集赋此
　　山河一纪战尘昏文献承家几处存传语海隅苏县令好求遗墨付诸孙蜀人王立中
　　奉寄胜伯先生
　　病里伤春念昔游杏花天气玉人楼此时惟有双双燕倦对东风说旧愁防守病三年想故人不得一见因便风以寄邵庵公诗求一册以娱病中之怀黄防主臣
　　诗奉青城先生
　　虞卿落落不羁客端如野鹤混鸡羣兴来甫里一杯酒与扫匡庐九叠云遗史尚求丞相事从孙能辑翰林文杜陵秀句多家法春树初生每忆君　此章旧懐谬作因形秽故不及寄辛丑十二月十二日淮南公頴兄自甫里过笠泽溪上袖出青城诗承道问讯共与论诗夜分予忽忆旧篇诵之遂欣然写上唯髙情亮察腊月望日黄章再拜
　　子贞还示佳章见寄因次韵以复克用髙尚先生
　　单子归来自笠泽为说虞君犹遁栖青城从子识丹凤西郊草堂怀碧鸡后会惊看丝髩改新诗烦向锦笺题絶怜三泖冬无雪肯学山阴夜泛溪邾经上
　　和虞克用见寄
　　试拂龙泉劒虚涵三尺氷直心忧社稷孤愤泣山陵牧野村村雨渔船夜夜灯感君多道气恳欵实难冯
　　与金伯祥虞克用清夜聨话
　　浩荡即扁舟纡徐适广路露蔽重阴澄湖漭洄沍客雁度寒洲渔罾挂荒墅故人欣会面握手出深愫古箧启奇文微吟发清趣念兹慎勿忘朂哉纪良晤【克用先世乃冠缨相家文章事业铭彞鼎被弦歌克用袭藏皆鲸珠也故云】陆广
　　凉夜读史拟古録呈胜伯先生知巳裁正
　　王灵靡东周诸侯务兵争六国尚气侠劫制非本情翩翩魏公子南辕北遽轻折节信得士所怙匪尊荣虽云正道媿砥砺多义名叔世骇莫见渴心剧悬旌丈夫一委质便甘同死生岂如江上沤泛然逐春声废书有余叹露下候虫鸣友生董生拜手
　　青城虞胜伯顔丘氏小轩曰看帆为赋律诗四首且曰乡情客思共有感焉因书以寄予予不敏勉次韵録奉叔胜征君彦章髙尚同一笑也
　　看帆轩下逈添愁满眼青山忆旧游襄水信来家杳杳蜀江春去思悠悠樯乌暝过渔庄宿风鹢寒随贾客留只尺波涛莫相失往来曾不为身谋
　　目送飞帆若断蓬闲情不与水俱东自居茅屋秋声里如在潇湘夜雨中樯影逺离沧海月棹歌归趣落潮风由来世道随流转不用空嗟阮籍穷
　　长江波浪雪嵳嵬险过瞿唐滟滪堆龙防宝珠藏窟宅蜃嘘妖气作楼台依依鸟向沧波没一一船从返照来徐市漫游东入海如何不见一人回
　　风帆已逐归云尽江水何如客意长荏苒嵗华驹过隙飘扬生理雁随阳从知白发非春事醉看青山即故乡独笑梦中忘未得落花风动起回樯谢林再拜
　　次韵叔胜先生七言一首録呈伏冀赐敎倪瓒再拜
　　朱流水写徽音古意寥寥何处寻道力已消金鑛净禅那曾住岭云深毁誉不碍逍遥乐惩窒应无忿欲心说与先生惆怅恨牛山何日见成林瓒此三两月方为义士之贤子与二三名胜作为文辞以颂述其徳美且预为挽诗吊文之类家传而户习或有每夜醉咏一过大笑而登牀者独先生不随流俗衮衮耳如何如何故赋此以发一笑云乞于韵会中检寻字一观明日即纳还也匆匆不具瓒啓上
　　重改次韵奉荅一首録呈叔胜先生一笑倪瓒再拜
　　朱流水写徽音古意萧寥尚可寻道业已消金鑛净禅那曾住岭云深猿猱腾攫初何怪风雨飘摇不动心笑尔自戕成濯濯牛山何日见乔林此间俊秀子弟习尚不佳为二三不孝义无廉耻之徒诱引而丧其良心以不孝悌为当为以讲论是非毁谤轻薄为政事兰蕙而尚化为茅况中人之才者乎先生以为何如良心沦亡粪壤何异是可哀也十三日瓒啓上
　　虞山人胜伯陈山人惟寅皆为乡里解后共饮问及仙游事欲所赋诗未果写既去仆已醉矣酒醒遂和以答二贤初意此凡四也十八日又録
　　扫除狡狯蓄神机开顶葫芦不置扉人物已从垣外见真形渐向市中微杯成白鸽冲霄去劒化双龙破浪归自此更无毫髪累緑毛绕体欲成衣
　　独据胡牀醉不移坐深檐露滴髭眉萧萧风木成音乐澹澹星河起鹭鸶语罢欲乗黄鹤去兴来忽使白云驰火龙【阙】傲烹茶【阙】不折扶桑一气吹
　　羃羃松阴布网罗鹤巢松顶吸天河是何道士围碁坐着个樵夫对酒歌看月也知为尔好凭风无奈欲归何送君直过桥西去还记垂杨叶不多
　　送虞胜伯还东吴　　　　　　　张适
　　相逢相别两匆匆肯放花前酒暂空江渚落残三月雨海潮吹上一帆风客中忆母情偏切贫里题诗语转工日暮思君频怅望水天迢递送归鸿
　　克用道友作东吴十咏句法深有孟浩然意度超迈绳其武学者未见达人之言吾道友当悉此意否
　　发吴江
　　一望洞庭秋水相看南浦孤篷江干有兴骚客闲居久约渔翁
　　泛石湖
　　遥接太湖惘然尚留赤壁图景越来溪水东西香雪寒梅飘影
　　游灵岩寺
　　此山胜景赏旧游今日皆非篮舆林间烟暝烂柯谷口忘归
　　登姑胥山
　　吴王馆娃西子两情断送长流麋鹿泪沾荒草故人汗漫重游
　　泊横塘
　　山寺微茫深渡寒烟苍莽横塘杖梢自挑村酒船头犹带渔榔
　　过盘门
　　将军南镇勾吴鱼龙跳下江潮无限吁嗟陈迹怕闻凄凉洞箫
　　怀甫里
　　笻行依依故里石刋翰墨糢糊厐公力田二顷拾遗扁舟五湖
　　过独墅
　　短棹微风窈窕片帆落日横斜舍傍虽开酒肆牛疲知是田家
　　过车坊漾
　　荡漾沧波万顷橹摇白鸥渚傍不知新月东起回头过尽车坊
　　归阖闾浦
　　极目烟江尽头屈指遥城渡口世人不理曲肱自饷黄鸡白酒农圃堂陆颐纳
　　赠内侄昙霄
　　我闻唐宋及近代虞门簪绂纷如云外舅苍梧府君者上继秘监传斯文一女适我有贤徳兄弟玉立皆兰芬自从外舅殁官所归隔山川鱼雁阻兵尘浩浩各天涯梦寐中间时或覩老壮死生那得知子孙有无安可期谁料内兄仲氏子一朝谒我来京师入门面目恍相识头已祝发衣纯缁细言六嵗武昌别别来廿九年华移阖家骨肉既雕丧丹阳芤土郁相向每嗟流落真可怜石濑何时得归葬艰危几脱虎狼口幸得为僧在林薮止有一兄作秦赘叔氏之子临安有二人形影相出家踪迹如云萍逺闻姑丈歴清要岂知姑已归幽防须臾言罢泪双堕沉痛悲风生四坐使我闻之倍感伤感伤之后喜无那桑田沧海自古然世家子孙能几贤当时不填沟壑里必作丐者闾阎边或为奴隶甘棰辱及遭俘虏罹刑戮孰若尔心不为非落在空门逺尘俗乃知祖宗积徳深善庆源源报何速爱尔好文能作诗骊珠紫贝光陆离虞门文业久陵替尔不承嗣当归谁荅云十八从佛敎年今廿余亦修蹈茹荤饮酒皆不为慈航彼岸终须到临安一兄犹少年有妻有子宗祀传愿庐丹阳坟冢前以永孝思终残年斯言慰我如醇酎夜谈剪烛过子丑明日辞我飞锡去愧乏槖金表亲厚老怀怅望秋雨晴为尔折断石城柳七十翁詹同书于翰林
　　赠霄上人序
　　吴兴道塲寺主昙霄上人来京师谒翰林学士承防詹公于寓宅询其所自则公之夫人虞氏仲兄奎之子外舅梧州府君之孙也于是不见者凡二十有九年而夫人之丧亦二年矣而上人诣几筵哭奠吊慰如礼与公道契濶叙艰危悲恸慨叹有不能喻之于言者葢追忆初别时上人甫六嵗公年当强仕才名方盛不数载而四方鼎沸风尘满目音问暌隔不知存亡何似及皇上龙飞江左平羣雄而一海宇制礼作乐登崇俊良公以文学被顾问任天官而持铨衡长词垣而知制诰康宁寿考咏歌太平虞夫人犹及目覩公之荣遇足以慰畴昔叹危之怀而上人游乎方外得以保全性命复相见于今日岂非可喜而又可感者耶上人留京逾月乃请于公曰我虞氏世家防稽自唐永兴文懿公陪葬昭陵遂为雍人传十一世有守仁寿郡者因家焉遂为蜀人又八世为宋丞相雍国忠肃公公之季子大理寺丞卒葬余杭之石濑镇至我曾祖为玉融令宋亡不降遂死之时祖考梧州府君方七嵗育于官及曾叔祖仕元为秘书少监无子因请于朝以府君为嗣后廕官初授光化主簿歴管城丹阳徳安尹调湖广等处防茶提举陞朝列大夫同知梧州路总管府事卒于官谋归葬石濑未果乃殡于丹阳县南之清水潭墓今久阙展省是行也愿归结茅庵于墓侧朝夕居其间以尽孝思公不忘亲戚之好尚有以敎之公乃以其事语赵壎曰我舅与故奎章学士邵庵先生雍郡文靖公宗系同出于雍国忠肃公子尝游文靖公之门有师友之契霄上人之行不可无文字以赞美其孝慕之诚也噫壎于先生为门人于公为属官又何敢以固陋辞窃尝观于前代世家以其立徳立功立言着于当世千载不朽者代有其人然由唐宋及元家谱相承以勲业文章照映史册七百余年逺而足征未有若虞氏三公同出于一门者也今逢【阙】创业维新之治其子孙虽未有显者然以国家政敎方隆安知无力学自修以待用者而上人托迹空门怀其世泽切切以祖宗坟墓为念是其孝思无斁过于庸俗人逺矣吾辈称扬而乐道之岂不足以为士大夫之劝乎谨以此言复于公退而次第书之以为赠大理公讳杭孙宋阜陵所赐名也秘监公讳应隆在元尝修大一统志今其板本犹存梧州府君讳字舜臣上人旧名容徳以丁酉年入乌程何山禅寺礼南州藻公为师法名昙霄字具瞻虽学佛而通儒书大义葢其家学云洪武七年嵗在甲寅秋七月甲午朔翰林国史院编修官清江赵壎序
　　上人昙霄者宋丞相虞忠肃公彬甫之遗裔也其姑归今阁老詹先生同文而上人因与先生有连一旦来谒将还庐墓于丹阳先生请赵翰林伯友为序且令予题其左方西方圣人之敎一则曰孝二则曰【阙】故升防利天为母说法而所演大报恩经亦孳孳弗倦桑门每取之以为准的或者谓其絶弃亲属不亦过乎有若上人通儒者而又善诗念家世之非昔祖宗坟冢逺在一方凄然有白杨悲风之感缚茅而庐诸墓岂非有合西方之敎哉虽然此固足为孝也西方以法嗣续为至要与吾儒甚不异上人能庐墓矣独不念虞氏之乏嗣乎若能幡然改辙归继宗祧之重其孝不尤大哉在家出家同一法门居尘不染尘浮屠氏之戒也初何伤乎此惟达人大观无所系吝上人尚勉之焉若夫家世之盛赵翰林序之详矣予尚何言史官宋濓
　　良常张氏遗卷
　　送张吴县之官嘉定分题诗序
　　吴以水为国独吴县则皆山山萃起于洞庭烟浪之间者其多至七十二峯先是子胥未入吴吴犹宫于灵岩更今二千年故宫陈迹尚多存者登临探讨感念今昔未尝不令人恻怆兴怀也吴县尹张君徳常以金坛文献故家早以才器知名江表奉其严尊避地吴下未几徒步起家为吴县丞县遭隣境烧劫杀掳君虽丞其所以恤民者逾于尹声蜚实章遄陞县尹使为尹承平时犹斤斤不易况军旅残破之后乎徳常严尊老【阙】白首移其孝以为政于一邑其惠及民者真所谓息黥而补劓生死而肉骨无媿于古之人于是民气稍稍复完今兹五寒暑政誉洋溢用年劳擢授嘉定州同知夫既尹大县民戴其徳自宜尹一州然犹二一州于海隅者千寻之木栋梁之具也然匠石养之而未之顾者其望者大也早晩施之用且将支柱明堂清庙矣吴之人士于君之行也姑分题赋诗以送君而属遂昌郑元祐为序
　　赋得龙门
　　来龙起西北万古壮此门日月互开阖风云相吐吞龙来海欲立龙去天为昬至今两絶壁惨澹波涛痕张公东海客邀我坐石根仰瞻泰宇静俯瞰灵湫浑神物固莫测目击道乃存嵗旱时用汝霖雨清乾坤广陵成庭珪
　　赋得采香迳
　　泰山尝采药深入芳菲菲攀桂作帷帐纫兰制裳衣坐令文身俗悉从端委归支后君吴礼让日渐违迷阳行棘足蘼芜露沾衣三秀不改度齐房耀灵辉撷之荐瑶席神享民是依元祐
　　赋得灵岩
　　吴门有佳气灵岩秀而髙扶舆起中天横絶望四郊筑宫念吴王乗舟怀越相如闻石鼓鸣不见西施唱花残采香径木落洞庭波鹿衔如意舞曾合步摇歌霞边锦树明石上琅玕长世无赤松子谁当共长往金芝饵处士玉兰贻使君烦将沧海月还照秀峯云宛丘陈秀民
　　赋得越公井
　　平湖朝崇冈石势尽西走神宫閟海眼硉兀谁所剖伟哉杨越公指挥擘山手湾环水府近决裂龙伯吼日供万夫饮鹿卢挂牛斗清寒散屏阑甘润借林莽招提敞殊胜遗事千载后颠倒楼阁影以兹嵗月久张侯来作县胸中摅素有冽泉人共食博施泽弥厚遂令饮惠者咄咄不离口何以为君别汲之酿春酒行人感幽驻十步一回首终当勒悬厓相继垂不朽吴郡郑元
　　赋得石湖
　　范公如贺监吴越似同风一曲君王赐千年霸业空萧条湖水碧淩乱藕花红相送青山暮孤帆没断鸿钱唐范致夫
　　赋得鲈乡亭
　　秋风吹江水鲈鱼寒可罾江空野亭寂送客集髙朋银盘锦鳞粲玉鲙春雪凝一杯鲁酒罢千里吴天澂愿似陈文惠勿同张季鹰东吴髙复
　　赋得林屋馆
　　具区东南浸日与青天流洞庭诸峦岩宛在水中洲黄金千万户白玉十二楼阳阿积珍木轇轕枝相樛仙人倐来往环佩锵鸣球我欲往从之四山澹以秋安期不可即长年慕浮丘江阴张端
　　赋得虎丘
　　中吴山川雄虎丘郁嵯峨宝光蓄池劒气淩岩阿龙精不复出寒泉澄碧莎白昼起阴霾深潭伏蛟鼍巍巍王者陵青青石盘陀自尔埴灵迹千古潜妖魔壮哉晋浮屠景象长森罗凉月湿苍树晴云栖緑萝属当清秋日爱兹佳致多登髙饯别驾好风动鸣珂列宿光有芒练祈水生波怅然转回磴举觞成短歌青丘刘堧
　　赋得劒池
　　东吴古泽国虎丘萃磅礴泰媪阅神秀巨灵为开凿嶻嶭立苍翠唅呀露龂腭两崖日色寒一道天光落阖闾葬其下风两夜移壑至今斗牛间紫气恒炳若我尝俯瞰之或恐蛟龙跃令尹名家子物理素精博五年饮此水遂苏吴民瘼迁官练川上百鸷见一鹗白露零蔓草秋容满寥廓行须颂河清休声着延阁太原王逢
　　赋得天平山
　　兹山镇吴防秀色削金碧拔地起万仞去天不盈尺剑矛辉日洁芙蓉承露摘龙门啓石天池湛玉液曾横松下琴屡驻云间舄于今望山处苍苍暮烟隔蓟丘聂镛
　　赋得白云泉
　　白云白如雪清泉清比月泉以白云名云泉两同洁滴沥翠池满瑽琤玉琴咽斜侵落花径直通鸣鹳垤观蒙欲果行委顺能安节使君洁白操酌奉使君别四明陈朴
　　赋得吴王井
　　九仞凿山骨重泉出洞天声虚响屧步影照捧心妍露冷银牀滑天空玉镜圆养民功用在不计邑频边防稽张宪
　　赋得太湖石
　　太湖一片石重峦八面回影枕碧波月身駮锦纹苔岝防金峰隠玲珑翠碧开玉露浮仙掌丹霞照天台云净莲花出星虚织女来相门题品旧坚贞冠古才四明陈桱
　　赋得洞庭山
　　山涌洞庭翠雄蟠天下夸云峯七十二面面是莲花风吹峩眉月影落湖上沙洞天閟玉室阳林耀丹葩粲粲黄金橘天寒露已华采摘奉君别明发到天涯勾吴周砥
　　赋得琴台
　　灵岩郁嵯峨上有古琴台天光泻石面月色流翠苔防防烟鹤唳渺渺松风哀彷佛清商奏仙人骑凤来云旌卷絶壁祖帐行琼杯愿言宓子贱去邑更徘徊晋陵张体
　　赋得采香径
　　一水直如矢千年流弥弥不见采香人满湖生緑苹湖中送君别莺啼疎雨歇明月出海边清光照练川去去苏民瘼歌謡动城郭遗爱拟甘棠垂名若采香庐山陈汝秩
　　赋得翫花池
　　方池漾春波繁花照寒玉金宫人正闲欢游弄芳馥君恩深雨露花香满山谷只愁恩已谢如花不待宿凄凉去千载池水春自緑不见采香人聊歌送君曲巴西邓徳基
　　赋得锦帆泾
　　风吹阖闾城花落锦帆泾锦帆去不返春流日夜生美人在何处恨满城边路月明乌夜啼霜冷丹枫树泾水抱城流直通东海头布帆挂落日相送练川游清河张端义
　　赋得馆娃宫
　　吴宫爱越女尚传馆娃时艳国上城碧宿莽雉朝飞媮安不自戒捧心何足悲山石犹嵯峨伯业日以隳千年歌舞地丛林禅衲栖送君一吊古临觞惨不怡昆山卢熊
　　赋得放鹤亭
　　古亭谁放鹤传之支道林当其放鹤时同有万里心白云琼圃树明月缑山岑侧闻长老言千载复来今海鹤虽非凤犹能览徳音使君甚爱鹤更有一桐琴吴郡王行
　　赋得响屧廊
　　吴王厌歌舞轻屧夜深鸣安知越溪女举步国已倾至今山头月空照千古情清响闻叶落遗迹见苔生方悲故宫换复送故人行他日明光殿君王闻履声渤海髙啓
　　赋得梧桐园
　　彼美夫差园檀栾荫青桐上有五色凤结巢明月中疎花落银井堕叶响金风斵琴世所贵剪圭王曾封贤侯瓌奇士材美将无同愿为匠石颂置之楚王宫髙邮龚宜
　　赋得白公桧
　　昔贤莅吴防嘉惠荡已施爰兹休暇日树彼淩寒姿鹤骨峙深沚虬枝跨芳坻葳防冒氛霭荟蔚含华滋劲质讵有歇贞心谅难亏千载人所钦遗爱犹在兹顾君重典郡斯躅邈以追孤根为扶植令名同久垂吴郡黄本
　　赋得百花洲
　　春花迷绣幄春水漾金鳬照影如明月流香过石湖锦帆应不见沙鸟自相呼感旧复伤别愁倾双玉壶延陵徐文炬
　　赋得采莲泾
　　吴娃荡兰桨采莲戏緑波蓄心留翠房低头避髙荷采莲不见藕刺伤将奈何使君善为政听我采莲歌江阴张瑄
　　赋得辟疆园
　　晓行辟疆园遗迹已芜没当年多肯构金谷不可越荣华一过眼春风长薇蕨固知天地间盛极乃衰歇空余园中柳行子当攀折折尽短长条聊以赠君别海昌董翔凤
　　赋得夫椒山
　　夫椒洞庭野积翠窅防间水倒青莲影云梳玉女鬟回峯驱越骑挂月照吴闗今古皆陈迹伤离惨别顔无锡顾常
　　吴县乡三老顾子明求送前县尹张君徳常改除嘉定州同知诗西涧老樵赋此为赠
　　乱离安辑抚疮痍保障帡幪及此时感徳阳春元有脚抡材月旦本无私江湖水濶波涛息雨露恩深草木知三老手编遗爱传送行当就去思碑至正庚子冬苏昌龄愚公
　　送张别驾
　　一天风雨洗炎埃父老欢迎别驾来撮蚤鸺鹠还避去朝阳鸾凤却飞回吴门善政人争颂海国甘棠手自栽世寿堂中时进酒防衣屡舞笑顔开燕山曾朴
　　送张府判诗序
　　至正丙申春江西等处行中书省平章政事楚国公渡江来吴念吴民多艰牧字者多非其才悉选而更张之自令丞簿尉以及録事録判同日命十有一人各赐衣二袭马一匹粟若干石肥羜防酒有差而丹阳张君徳常其一也徳常时为吴县丞三年以考绩上陟县尹又明年除同知嘉定州事壬寅秋调松江府判官于戏张君自筮仕以来甫十易寒暑已迁歴四任抑何速耶且受命之日如徳常者十有一人七年之间余悉坐免而徳常不惟仅存又借借若是谓之非贤可乎不特此也徳常受命以后朝征暮辟进用者不止百辈坐免者有之刑废者有之固不可指而数然则徳常不惟贤于十人而且贤于百人矣自今以徳愈隆操愈厉松栢之姿久而弥固则今之桃李安知不见其衰且歇也徳常之贤又岂止百人而已耶且闻千人而得一人不少也百人而得一人已富矣今楚国公十人而得一人则楚国公知人之明贤于人逺而才之众可见矣噫楚国拔之而太尉用之徳常所以辱知于二公者宁不思有以报之耶徳常之调松江也大夫士咸歌以送之淮南袁君达善俾基序其首因摭楚国公援君之意以重勉云西蜀杨基序
　　种树不问根树生枝叶空树阴不复好那得振其风谁云种者去犹得种时功世道果相容嗟嗟张府公至正二十二年壬寅秋九月十一日华葢柏浮丘公酒史在林屋之东陶篷下识
　　万彚涵濡雨露中百年文物倐飘蓬鲈鱼独擅吴中美骥足宁知冀北空肝胆几时酬楚国里闾从此变王风吴松江水秋无底好与使君襟抱同丰城余诠
　　张侯喜与茅侯代潇洒黄堂两使君阳羡溪山空在望吴松风月且平分汉廷亟用三章法晋士犹传二陆丈今日颠厓政草在慈祥恺悌是功勲广陵成庭珪三年练水治又复调云间粉署华生笔吟屏雪满山髩因黎庶白衣为老人斑赖有顾明府论文或解顔淮南袁章
　　云间判府拜新除乱后衣冠喜用儒一派清流出大壑九苞丹凤下苍梧江鲈白嫩供秋馔海米红尖追夜租亦欲亭前听鸣鹤五华清梦可能无练川何恒
　　喜闻张别驾听鹤过华亭屡试匡时策犹传敎子经篆香凝燕寝书航泊鸥汀遥忆题诗处青山绕郡防云间徐士茂
　　练祈门外晓停车别酒迎风入面花白首爱民如爱子赤心忧国似忧家龙回夜影江沉树鹤怨秋声月在沙烦语虎头贤二守客星何日泛归槎扶风马庸
　　良常草堂诗
　　朝余升兮良常之颠暮栖予兮良常之下谓良为常兮谁哉暴者余守余箧母哆其胠箧中之藏孔子之书谓尧汤贤谓商辛愚孰憎是言我获其余孰好之者往餽一鸱
　　予素言张徳常好今古文作良常歌李孝光
　　一室良常洞幽深太古茅风瓢元自寂畦瓮不知劳独出逢骑虎初来学种桃还应白云里迟子共游遨翠壁邻丹灶青枫背草堂琴书聊卒嵗麋鹿自成行叠涧流杯滑飞花入座香宁无问津者及此系舟航倪瓒
　　题良常张处士山居一首
　　良常标名山句曲主仙洞茅君倚翠麓白云满髙栋上有岩栖士出入与云共芝草鸟为耘桃花鹿衔送茅君见兄弟夙昔勤逺梦子独擅为邻幽深补其空风飘悬雅乐灵术分仙供息我山木阴怀人玉箫弄蹔时苦劳事非必能抱瓮洗药爱源泉掇英比朝饔归静其抱一知尚亦殊众鹤驭来何方寻君引余鞚延陵吴克恭过江山色萃良常碧树隂森结草堂处士不知人世变更求丹篆写仙方朱泽民
　　故人读易向华阳万个松间一草堂最爱满山春雨后白云晴防药苗香韩友直
　　草堂价为青山重山是良常乃结茅华屋云低疑洞府醍醐泉滑见春庖心清已识金银气世难曾怀鸦鹊巢句曲昼寒丹室火海乡尘暖雪林梢防防髙岸深为谷泛泛生涯苦佩匏倾耳在天钧九奏抱情方雨鼎三爻中条晚节需休老南岳何年敢献嘲近説金坛仙梦接青葱林屋拥旗旓至正辛丑夏五月张天永写于埬江雪篷
　　句金坛下幽人宅斵桂为梁荫白茅畦长药苗过野【阙】瀑流【阙】子入山庖鹿迒散漫春苔径鹤影防褷晓露巢池上僧碁闻竹外岭头樵曲落松梢旧来长史留虹篆时过神君响凤匏坐石修将琴别谱焚香读尽易诸爻卢鸿图在宜终隠杜甫诗成讵解嘲不待驰烟劝逋客三峯苍翠拂云旓河东张翥
　　蕙帐空招隠者居白鹤夜愁予只今百尺长松下何处草堂宜读书
　　良常【阙】　是乡闗窈窕轩窗逺近山独有荆溪旧时月屡随归梦往来间蒋堂
　　翩翩张公子结茅良常山縁知链金液足以要朱顔玉桃花开水潺湲琅玕芝草绕池碧子复来往三峯间三峯峩峩昔所憇积金寥寥半空峙松厓月黑归青猿石林丹光中夜起人间日月如流水别来梦此三千秋茅君兄弟岂相忆张家草堂思一游神仙不知王伯图纷纷喜怒无时无华阳便问归路熟三十六洞吾何须鲁钝生马文璧重赋
　　予常为徳常记草堂矣复见此卷诵五峯之词甚奇古仲穆使君之篆笔力遒劲泽民若水之画清润张助敎之诗流丽皆令人敛袵故为之识其后丹丘柯九思题于王氏环庆堂
　　荆溪王仲徳以故宋将家子孙博古嗜学延致金坛张天民先生于其家徳常葢先生子其父子绩学能以其道行于荆溪荆溪之人为其父子买田筑室居甚充然故朋从枉访仲徳必至徳常之家饮酒赋诗葢亦极其一时之盛卷中所谓良常草堂者徳常扁其室示不忘金坛故居日接良常之山也俛仰二十年间不惟朋从大半沦落而荆溪更世变化为瓦砾荆棘无复人烟仲徳避地入杭闻已物故独徳常父子仅存全其中吴而徳常以文学今为吴县尹予与徳常最友善观画读诗感念存殁为之慨然遂昌郑元祐跋
　　良常草堂诗一卷金坛张君徳常家山图也君之尊翁鹤溪先生以髙年硕徳沉浮里社一家父子兄弟自相师友文风蔼然人望雅归重之承平无事先生携诸子诸孙杖履往来之间衣冠伟然望之如神仙披图尚可见彷佛也意当时绘图赋诗摹写其幽野闲适之趣经营惨淡惟恐不尽岂知后来之世变无穷有不可言者哉此卷前嵗失之中吴兵间今嵗得之中吴僧所父子相顾欣然譬若神明顿还旧观葢画存而草堂则无矣草堂既无而良常之迹如扫矣临风可浩叹也且乾坤是处可搆草堂使今日即为之未必能如前日之可喜也此卷犹存岂不当宝惜之乎按辋川草堂有画无诗香山草堂有诗无画独浣花草堂以杜少陵名重天下非草堂可贵直以老杜流离跋涉歴尝险阻情可念诗可叹而重之耳然则君之良常草堂得不与是类与夫草堂与世道本不相闗也先生鹤骨如玉寿可百嵗天定时平行将归葺旧隠此卷实为之张本彼钟山云云正可一笑挥去因阅此卷谨题其后以志予之所感至正十八年人日赵郡苏大年谨书
　　予旧藏张徳常分题赠行诗卷皆元季诸老手笔后句容曹廷瑞中书出良常草堂诗跋亦张氏物也因借録于行卷楮尾得以并攷见其故家文献云节齐刘珏识
　　题张先生良常草堂五言一首
　　每爱草堂幽来为竟日留独当山一面更近水西头绕舍栽青竹开窗看白鸥拾遗茅屋好不得近鄜州潘纯近闻结屋在荆溪溪上春山翠欲迷一个小桥容鹤过两株髙树着莺啼林君漫拟移天竺杜老无烦卜瀼西何似先生乐真隠好诗还向画中题倪中恺之
　　溪上开新馆髙斋拥翠萝弹琴拂石荐垂钓得鸥波道士笼鵞至门生载酒过春风看花处随地乐行窝范徳源
　　题草堂图
　　珠树春来学凤鸣玉泉雨过作琴声识得良常洞中路前生我本山卿张雨
　　幽馆晓山如沐断桥春水初生花下班荆酒熟松间散策诗成柯九思
　　结屋政临流水开门巧对长松为待神芝三秀移居华岳西峯倪瓒
　　家住华山阳长松映草堂平生有髙致不似贺公狂陆友
　　和靖处士尝赋诗曰山水未深鱼鸟少此生犹拟再移居只应天竺溪流上独木为桥小结庐以中之大父鹤溪先生自金坛移居荆溪因以中相过话处士旧诗戏为图此瓒
　　相近方隅洞良常别有天草堂朝看雨药圃夜舂泉邈矣卢鸿一奇哉鲁仲连君看遗世者若个是顽仙徳常久索良常草堂诗未就及观华葢山人碧笺书五言因追其韵顷刻成章虽为草堂末至之客可以无愧矣癸未嵗十一月望日句曲外史张雨题于荆溪之上想见茅山路深藏隠者庐平生懐胜境此地得幽居林黑时闻虎溪深或见鱼相期学仙侣童子候阶除韩与玉
　　每爱良常山水胜草堂松竹更清奇据梧读易听拄杖看云白鹤随石鼎注泉春煮茗竹窗留客夜弹碁晨昏定省营甘防独掩柴扉细和诗李子云
　　宿鹤溪先生荆溪草堂
　　髙秋欲赴草堂招身世驱驰百虑嚣今日故来寻旧约梨花春酒度清宵宣伯烱
　　题石民瞻画鹤溪图
　　白鹤翩翩入太清溪流不尽松风声髯翁笔底有仙路倩渠更写芙蓉城张雨
　　鹤溪近与练湖连一镜秋水清无边依稀淮岸潇湘浦惯见月虹书画船山翁几年吴下客溪草溪花未相识笔牀茶灶老真肯与鸥沙分半席仇逺
　　题张氏世寿堂
　　奕奕金坛世寿堂钟才应运适相当练川新借光华月吴县阴垂蔽芾棠孝友已堪民表率清廉更作吏隄防殷勤父老求篇咏写向奎仙品藻傍郑元祐赋
　　繙经一首奉简天民有道先生
　　矫矫金坛八十翁繙经收得大乗功瞳人水剪琉璃碧舌相香喷菡蓞红一邑弦歌蒙子化四窗灯火与孙同太平有日归阳羡还理田园乐嵗丰吴下郑元祐顿首鹤溪溪上老仙翁八十康强寡欲功鬓雪颇因诗债白脸霞不借酒潮红百年世事遽如许千载襟期谁与同闲阅梵书消永昼不闗祈福乞余丰赵人苏大年奉和前韵
　　稽首毘耶鹤发翁法言微妙总天功庵摩勒果能纤细优鉢昙花是向红心悟法华应解转手提诸佛竟谁同真源一洗繁华梦蔬笋瓜菹貌亦丰勾吴周砥次韵已愧吾侪发渐翁有亲犹乐校讐功凉云竹委湘帘碧春雨萍飜墨沼红乡井音书时节异儿郎伯仲起居同吴城百里弦歌邑燕领先推谷世丰义兴岳榆次韵平生摹楷漫塘翁晩节兼修静定功贝叶翻时香篆碧天花散处佛灯红知君避地交游少怜我储生嗜好同有子孝廉名借甚弦歌吴邑致时丰王东晋越次韵苍顔白发鹤溪翁养气怡神素有功得句秋江枫叶冷繙经夜室烛花红承家有子朱衣贵绕膝多孙防服同愧我迂疎遁丘壑瓣香喜得拜南丰孟柟次韵
　　奉简天民有道先生
　　令子今为吴县尹先生犹是葛天民春秋七十又八嵗江海百年能几人多士问奇加束脯诸孙供馔斫修鳞荆溪旧业知无恙白鹤来时送喜频至正十八年仲秋前七日广陵成庭珪书
　　成广陵先生以诗寄张先生韵度深稳谨依韵奉和
　　白骨自应无葬地青山可复有遗民何时得返屠羊肆古庙无惭刺虎人制锦邑中推令子听经池上跃修鳞緑云洞里遗编在循省加工莫厌频元祐顿首
　　已分环枢篾要津谩从书册访遗民还乡杜甫何如客嗜酒陶潜若个人风定玉林云鹤鹤月明珠浦水鳞鳞移家县令谈舌笑杀吟诗国步频岳榆次韵
　　奉简鹤溪先生次成髙尚韵
　　凭髙每挈无言子阅世犹横目民一邑弦歌称有嗣百年仪表属斯人自怜西郭多戎马谁识南溟有纵鳞雪霁溪山陪杖履荆南最忆往来频句容周砥再拜上
　　久欲赋一诗以庆灵飞经于宝匣
　　藏得钟郎万字经虹光夜夜射天星使来海上持龙节辇下云端拾凤翎金母授书黄帝阙玉真按笔紫霞扃勤修苦炼资轻举濯足明河上九青遂昌郑元祐顿首上
　　和遂昌郑先生题大尹所藏唐人书经
　　谁授灵飞六甲经中天夜降女娲星霓旌羽从三青鸟云篆鸾回五采翎仙殿清斋繙秘笈御题珍録防神扃不堪重省前朝事宫阙荒凉蔓草青卢熊再拜
　　雪鬓厐眉咏玉经宛然南极老人星石坛帚拂青鸾尾烟阁衣飘白鹤翎宝气虹光辉日角锦囊瑶轴閟云扃道成骑鹿三山去瀛海茫茫万仞青周砥次韵
　　悯农叹一首送徳常县尹出郊劝农兼柬国瑞相公幸加省览
　　日月底天廓劝农正其时畇畇土膏动穆穆条风吹渚花尚自媚汀栁亦间垂中吴号沃壤东作多黎遗首更太伯化民俗恒熙熙一从干戈兴杀掳令人悲草生髑髅眼灶絶茅茨炊十室存二三烧劫偶见遗官租不少贷民力何由支张侯尹吴县氷蘗严矜持征科泪暗落且复鞭疮痍兹当东作兴载耟循年防文告加勉朂心伤为嗟咨田老锋镝余仅保骨与皮犹复望嵗丰迎拜携孤婺茹芹敢望饱无力堪鉏犁嚼虱恒苦腥饭牛恒苦饥侯为百里尹腹笥盛诗书民劳曷小康民病曷小医虢文谏周室千古有令仪咽饿防儿肉何人埋父尸民力苟不苏天鉴亦不私上帝专主宰臣言谅非痴吴下郑元祐顿首
　　至正二年壬午九月仆与髙昌正臣游张公洞天张徳常期而不至殊怀其人不禁清兴故作墨竹以寄之前奎章阁鉴书博士丹丘柯九思识
　　丹丘写竹师老可能写倒影青琅玕张芝草堂雪色壁坏叶萧萧烟雨寒瓠斋
　　柯公自比米颠子文采照耀青琅玕只今耆旧凋零尽剰得潘君痩竹寒倪瓒
　　题赵松雪诗藳
　　赵文敏公书出于晋诗及乎唐固一代之能事也观此卷令人叹慕不已徳常其永保之至正二年壬午九月十又六日丹丘柯九思题
　　松雪翁尝云凡作字虽戏写亦如欲刻金石今观其行草涂洼间皆不苟且诚哉是言也濠梁李升赵翰林髙情散朗殆似晋宋间人故其文章翰墨如瑚玉树自是照映清时虽寸缣尺楮散落人间亦莫不以为宝也今人工诗文字画非不能粉泽妍媚山鸡野鹜文采亦尔烂斑至其神韵则与孔翠殊絶此无他固在人品何如耳此卷张徳常得之翰林之子仲穆处卢山甫二月廿日见过田舍携以示仆因题倪瓒至正二年壬午嵗也
　　宋程伯子书字时甚敬谓非欲要好只此是学人皆知之而涵养工夫葢鲜今观松雪翁诗遗稿一一画皆昭然絶异窜改之迹想见不苟其文章书画为学者宗匠固亦宜哉吾徳常敬事善学得此卷而珍袭之其意深矣吴郡后学罗元题
　　题徳常小像
　　冠切云之崔嵬佩鸣玉之琳琅丹青彷佛其形似气象已绚烂乎文章深注意于林泉而托迹乎轩裳耕钓于荆溪笑傲于良常岂出岫之闲云亦九畹之孤芳故将纵浪大化游咏天和周旋罄【阙】　追琢磨于躬有光而奕世其昌者耶黄鹤山人王蒙谨题
　　冠纶巾服素衣静式后昆动扬前徽濯埃氛于宴景憺山水之清辉吾固知其夷险一节出处显黙之间惟徳之常而从容于道机者马治
　　向年予客荆溪岳君仲逺家仲逺中表姻戚多若王君仲徳其一也仲徳以宋阀阅居州市时延至金坛张天民先生训饬其子弟居久之先生徳孚其身行孚其人凡溪大家无不敬慕之者于是买田筑室请先生挈家荆溪之上今吴县尹徳常则先生冢子也徳常日侍其亲内而家庭外而朋旧人人得其驩心暇辄读书讲学徳业滋进于是徳常充然为荆溪之逸民夫何淮甸兵兴而荆溪遂为戎首向所谓田园室庐尽为瓦砾徳常遂与先生避地来吴以才名著闻起家吴县丞由丞陞尹县遭亢旱焚劫而徳常能涵煦以仁恩自非才美兼具其能若是乎遂昌郑元祐与徳常有世契见其松石小像而喜之为题于其上云钟英金坛蜚声荆溪以孝以友身修家齐避地来吴起家佐邑陞之制锦蔼乎仁术峩冠野服松石之间逍遥天游良常之山倚欤先生有此令子尔公尔侯必复其始
　　诵诗读书佩先师之格言登山临水得旷士之乐全非仕非隠其几其天云不雨而常润玉虽工而匪镌其据于儒依于老逃于禅者与钱唐王生思善画徳常时年四十二矣东海倪生赞之曰云云徳常髙情虚夷意度闲雅顾非顾长康之丘壑置身曹将军之凌烟润色又那縁得其气韵耶王生葢亦见其善者机耳今日因过徳常草堂出此图求赞且欲作树石其傍乃先缀数语像上树石俟它日补为之
　　世寿堂铭
　　古之君天下者敛福于其已以敷锡于天下之人故人有乐生之心无叹息愁恨之苦有寿考之征无夭阏折伤之萌武王访道箕子大经大法毕陈之矣而终之以五福葢以为人君貌言视听举皆合乎天至于思而睿作圣则又无所不脗合乎天矣人君与天一致而无二则敛福于已者岂私其躬而已哉刑赏威柄惟天是循子养万民惟天是法举熙熙然游于太和元气之中甘露之所霡霂祥风之所披拂则其享遐龄跻寿域断非厚诬斯世也气错而薄世浇而漓夫以孔子之圣而不获敛福以锡民顔子之贤而不获享有寿考此其扶舆而磅礴者或清或浊或媺或恶有不可得而窥度也此虽媮薄已甚而王泽犹存民犹有享寿祺者然亦罕矣故视曩时耆旧有传耆英有防九老有图葢如凤皇麒麟不可复见也已况自兵兴以来锋镝之下烧劫之余荆榛骨骸渺莽萧瑟亘数千里无复人烟兵旤之惨未有甚于今日其幸存而窃活者方沟壑是忧又何知寿考康宁之谓乎而金坛张徳常廼于吴中所寓之室扁曰世寿堂以奉其父天民先生居之先生今年八十嵗耳聪目明气神滋王其大父爱山先生年七十五嵗而终其曾大父定轩先生于书无不读于学无不讲宋季赵信公最知人将起先生以共事先生知事不可为力谢絶之日与漫塘刘先生实斋王先生优游以终老其卒也年九十有三伯父叔刚先生年七十有二至其两老姑今皆年望九十起居无恙世言寿有种其信然与夫承平之日世享寿龄固足以夸艳今天下汹汹而徳常以才干在吴县由丞陞尹人称其贤既能养其父以孝闻又能推其上世耆年夙学以表章暴白之抑亦何修何为而能若是耶岂昔之人当锡福之盛深培厚植不少槩见于世故其世寿若此其未已耶徳常今则施之于用而其厚徳之积则又在徳常也遂昌郑元祐辱交于父子四十年矣乃为铭其堂铭曰金坛之山实系地肺山明川媚聿钟人瑞卓哉定轩翁灼有见乎宋之季身跻上寿名髙一世有子有孙俱享遐龄天何所闻惟其徳馨徳馨苾芬三寿作朋永言世寿以堂以构寿若有种善培滋茂良耜泽泽斯种斯获我铭于铄惟有秋无斁
　　身世萧萧一羽轻白螺杯里酌沧瀛逍遥自足忘朋晏漫浪何须问姓名石鼎煮云听涧雨玉笙吹月和松声冯君为问张公子曾到良常梦亦清十二月廿四日冯髙士访予笠泽旅寓相与游从累日其操行孤削居处简易有古髙逸之风从容话及徳常明公学行之美与仆交义之笃因言欲以书扎枉问以仆深相怪恨遂不复作记此无他听双鳬谗谤之过也双鳬以十年前博奕之物翻悔不遂竟嗔恨而去知其动兴谗于其所识非特执事也鼠辈小计仆固不恤但可笑耳王半山面有黑□人敎用园荽煎汤洗面半山曰天生黑于予园荽其如予何但执事不明之愆则不可逃一人誉之从而敬之一人毁之从而怒之可乎所谓惟君子能好人能恶人不知好恶贱子于明公之前者君子人欤非耶其亦在听言之审耳执事以为何如谨以奉问千万还示数字幸甚尊君鹤溪先生侍间道瓒怀仰之私也瓒再拜
　　闻道淮安之任去尊君合住叔兮家来城又鼓吴淞柁好过吴淞弄钓车比闻从者来吴城旦夕之官淮安复往吴淞迎尊君矣舟经笠泽能一枉顾否因令弟徳机征君之便辄成小诗以寄倪瓒再拜良常府判明公执事　比附萧从善一书往曾达否瓒廿五日谨空瓒再拜新春伏惟履候多福欲往展贺村野畏人不出耳昨有数字与令似想曾过目画匣倘要用当送去无用则已先公竹杖脚炉小巾倘有之希寻以见惠无则不烦也元度入城何日还还日为致意谨承候匆匆不具十一日瓒啓上良常先生执事
　　八月四日老铁祯帖上徳常相公先生屡承问病乏力不能接对今日体力稍胜忽老胥吴让者泣拜牀下自陈八年淹滞相公怜之欲行参补而有优游不断者阻之阁下窠缺告天无路惟有觅死地而已其情可哀今假老夫一言欲相公补押一案为来官收録之阶必公赐可此事不徒协众论亦系相公平日阴徳事也扶病为布此楮惟冀委察焉不具祯帖上悚恐谨后空至正辛丑十二月廿四日徳常明公自吴城将还嘉定道出甫里捩柁相就语俯仰十霜恍若隔世为留信宿夜阑更秉烛相对如梦寐者甚似为仆发也明日微雪作寒户无来迹独与明公逍遥渚际隔江遥望天平灵岩诸山在荒烟逺霭中浓纤出没依约如画渚上疎木枯栁似我容发萧萧可怜生不能满百其所以异于草木者犹情好耳年逾五十日觉生死忙能不为抚旧事而继逺情乎明年复命画江濵寂寞之意并书相与乖离感慨之情悰徳常今为嘉定同知于民有惠政即昔日之良常山人也朱阳馆主萧闲仙卿倪瓒言
　　艇斋
　　徳机僦屋蓝桥以授敎为业屋之西隅有轩翼然即所谓艇斋也欧阳公有斋名画舫其记云舫者嬉游之舟不知徳机之舟将以涉大川乎其亦乗以嬉游乎将出入二者之间所谓乗流则逝遇坎则止乎因篆二字使张于屋壁稍暇当为记之七月二日胡悌书
　　题徳机荆南精舍图
　　谁画荆南精舍图烟霏岚翠墨糢糊林间野鹿时相逐洞口山猿不受呼尚有清泉悲夜雨已迷幽迳入寒芜痴人莫弹西飞鹤云外仙君恐姓苏倪瓒
　　近作写呈徳机兄求敎胡悌再拜
　　明朝又上阖闾城江上春风一舸轻过眼落花应有恨傍人飞絮自多情本应世乱依刘表谁谓才多类祢衡试问厐公归隠计南阳何地可躬耕
　　赠章伯髙
　　共是多情惜嵗华故应美酒送生涯金虀细斫秋风鲙玉髓新烹谷雨茶每爱芙蓉依北渚还思蝴蜨过东家江南三月莺啼遍不信樱桃未着花
　　平生豪气慕西洲莫怪眉攒万国愁商皓不知秦正朔荆人曾纪鲁春秋新丰酒美春三月剑阁诗多嵗一周中夜听鸡真欲舞髙桓事业在营丘
　　诗寄徳机判簿
　　十载无家客东西几播迁已书马券留作买山钱处处荆花好枝枝棣鄂连将车日来往便此草堂前六月廿七日书于吴中客船
　　隐居城市絶尘埃秋菊春兰手自栽一卷楞伽读未罢南山相对旧崔嵬
　　户庭不出倦逢迎净室焚香也自清来客莫烦谈世事石牀分坐话无生
　　翠石嶙峋分外幽丛兰生近涧西头画图来自重居寺相对令人忆听秋听秋道者为文甫画兰石
　　清閟阁前春雨时一枝醉里写临池因风逺寄栖禅侣山寺迢迢傍水涯云林写寄白马寺令归文甫丁亥嵗夏五月勾吴张谷













　　赵氏铁网瑚卷八
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷九
　　明　赵琦美　编
　　贞溪诸名胜词翰
　　晚契生方回记事谨呈宣召广文内翰同尊契先生回仰止二十八年科名之旧一旦相逢饷之觞之不鄙其拙于文又从而缫借之然未知燕石之非玉也令弟容斋归首捧赐墨年相若似乎称谓太谦已不敢当乐静先生守斋曹公盛德至善观执事所述行状老手无以复加矣俾效区区因获托名不朽斯为至幸谨就志铭令馆客善顔书人抄呈恐有未当发下再改居竹令舅闻説在松江府与仇山村胥防今想锦还亦附羾数字居竹记石本已领中间三十而仕一句别有证据録去辨析一纸五条可以祛昧者之惑唐氏康乐堂记已写与令弟容斋即日暑气渐隆新厦垲爽末由尾燕雀贺成惟剧穹仰不备大徳二年四月二十四日回呈张西岩用其名篆葢如何赵子昻北上金荪璧书楷亦可用而名位未孚囘饭客乡人杨晋字升之学顔书粗进以贫依回命以资之书乐静先生志铭颇整巧可以布一端助其夏衣僭越僭越回又禀　桐江集七册附呈求敎到仙郡后所作朋友刋行诗不精熟一笑回
　　回恐悚顿首呈宣召翰林大学同先生伏惟执事与回年相若道同志合不宜太自谦屈以施于不肖捧云朶承所以称谓者非回所敢当也佳楮精笔妙墨钟遒王劲定是书牕每事不苟而待之以诚光和旧所寄呈诗尤句句字字穏妥铿锵回逈在下风矣想像古貌而窥古人之心今之世鲜有并驾者也惠贶玉粒五囊不待作帖乞之而自至岂不滋感今观居竹君记人与竹俱平安石刻再可搨一二见寄否即辰广厦风薫乳燕日长纶巾羽扇徜徉琴书札翰之间仙去凡九万里惟有钦企不备右谨具申呈大徳三年五月初一日回呈寄贺同先生博士荣迁夀乐堂新居晩契生紫阳方回顿首拜
　　蓬莱五色海云边夀乐新堂戏防前院宇卷帘通燕贺园林把酒听莺迁貌如司马温公像耕有欧阳颍水田未用蒲轮到门外身心无事胜神仙
　　道坦顿首拜复复孺茂材贤友兄属者过松江遂得叙间阔殊慰渴思之怀匆匆还馆舍倐又兼旬盛价来辱书开诵如对在城间时喻作莲舟诗亦尝入思此题不易措笔兼日与诸小尔汝于此等清净事渐致废弛而防之矣待少间当为搜索立志斋记意不特此人还奉复不谨惟亮之不具李道坦敬复　小外甥以其弟病未来王厨续当与之言矣令舅云西居竹及竹深师明伯兄防间千万致意
　　端庄肃奉书提学先生野处亲家侍史献嵗发春伏惟慈侍吉庆起居禔福端累承多幸冰雪中先生不逺数百里送闺秀令爱于敝邑俾邑中人嘉先生髙谊又嘉端之子非凡子也端累承多幸苐媿贫舍乏欵为慊耳自先生返櫂后宣子廿一日起程继得信知廿六日入觐天顔愉怿仍领职备员而已次儿完送兄未回令爱有礼有法且安于贫素家庭之敎有自也因张彦翔行便欲附家书就擘楮伸谢喙万一尊阃亲家孺封荆拙附敬再四仲端尊舅入侍幸为道忱仲义先生渡江后未得消息春和尚惟万万以斯文自夀不备眷生张端庄肃奉书
　　应庚顿首再拜复孺学士尊友兄文侍应庚日与兄相别贫不能以货财为礼愚不敢赠人以言分袂之际岂胜怏怏间未久又辱先施其为愧感当何如从论近履安好且得淇澳诸公以契家相处此尤为斯文之喜虽稍有应酬日从事于咏歌亦一乐也下视终嵗兀兀者得无迳庭矣承寄怀一诗益见爱我不薄意雅不敢虚辱临楮奉答与君相知最相忆春水东流春望深十年共坐灯火约两地忽牵江海心日落曕乌谁屋上月明梦鹤故城隂蘼芜满地不可寄何以报此琼瑶吟其余篇章有暇续容和去求敎夀诗已达之老云诸贤承流问一一语之矣或就有属笔致敬者恶诗数首录去葢为引玉张本并兾是正之益诗藁恃爱妄加选择兄作大扺皆整丽可观未易优劣纳还惟衡鉴去取正始遗风同一目入防果育乐尊二先生幸道下忱令东屏立礼徴君虽不获识茶次或能引名庶它日见兄免为生客却也盛价行速草草奉此乍逺时中万万珍重不宣立夏日应庚顿首再拜　兄所寄素庵书已达之矣苐此公方遭子夏之戚未遑答问知之
　　南金先生暮春过溪上仅获一再聚首诘朝即遂返櫂既数日乃辱贻书仆以世故牵掣因循弗即具答早秋有兴偶成四韵以寓故人之感并谢不敏时辛卯七月二十二日也亨贞再拜
　　桃花浪里泊扁舟草草相逢恨莫留一自春风来折简几番夜月独登楼尘踪偃蹇长怀旧蓬髩萧踈又见秋为谢故人安好在身闲不负逺公游
　　庚寅至日有怀南金兄尝写短句左便未寄并附以达
　　一从之子移家去久矣溪居絶赏音万事无情空过眼三年不见转关心春风防笔新诗少夜雨青灯旧梦深今日柴门又冬至野梅花下独沈吟
　　次寒食雅韵　　永顿首复庵学士贤侄
　　郊原春色正丰茸蓝酒榆羮引兴浓寒食庖厨烟灶冷踏青巷陌翠帘重随风细草无端绿着雨疎花为改容味道澄心方晏坐隔林孤起午时钟
　　清明再用韵
　　暮春一日雨花茸顿觉园林晴色浓几个沙鸥轻片片数行烟柳自重重学知老大终无补发白今朝不改容正好出郊闲极目莫敎和恨听疎钟
　　奉题复孺屯田先生家世谱
　　宋世衣冠户唐朝德泽门变迁支派异贫贱典刑存盛青云合棠髙玉露繁蜜房蜂祝子香垒燕生孙诰防先生勅车留太守幡一家天与贵百世海涵恩日有团栾乐春多笑语温齿非论犬马祭每课羔豚服任缌麻尽心期礼义敦公侯始必复忍忘谏臣村至正乙巳春三月清明日谨书于防鸿轩友生王逢顿首再拜至正庚寅嵗予自呉门来客于贞溪曹聘君之家始识其犹子邵君复孺每相与论文説诗则亹亹忘疲以为相见之晚是以交虽浅而情甚深迹虽疎而心则亲非若湖海云萍泛然相遭者可同语也日昨过予瀼东寓舍出示其与友人钱南金唱和诗清新可喜使人叹诵不能释手余因属和二章一以纪湖山同游之乐次以道平居相与之欢非敢与前作较优劣也幸与令伯聘君同是正之勾吴申屠衡顿首再拜复孺先生契兄吟几
　　西湖曽忆共仙舟胜景娯人辄滞留金殿压云岩下寺青烟隔岸水边楼逋仙冢在梅花老岳相祠荒草树秋何日相期寻旧赏篮舆轧轧恣寻游
　　客里欣然逢合志载歌伐木有遗音扫除埃寻清事披豁襟怀见古心拄笏看山云阁静挑灯听雨竹牕深相逢每爱多新句近日知君费苦吟至正十一年嵗在重光单阏建丑月不尽廿日早作试沈君寳笔书于瀼东之草堂
　　闰正月得复孺先生见敎去冬寄怀之诗谨次韵奉答
　　忽见新诗慰阔疎好怀怜尔独思予无由横泖同垂钓依旧匡山借读书自惜交情嗟老矣即今世事转纷如西园寂寞梅花路肠断春风处士庐应庚
　　向者令嗣逺归慕蔺之久深慰渴思故忘其固陋輙赋鄙言方自愧赧继承尊作悚惧无地僭次前韵奉呈尚祈赐敎临川晩学生邾坚肃呈复庵先生侍次
　　炎夏谒讲席鹑火昏在午弗畏褦襶讥愿接荆州语果如坐春风胸次包海宇孳孳素履勤力学不遑处令誉洽东州华藻擅南土久涉事物情即心慕巢许托言食肉鄙藜藿杂陈旅讵知形役拘安逸乃天与白眼旷流俗草泽傲轩组行方惬舆论所向无龃龉怅望紫芝歌引领复停伫挥扫动龙蛇制作中宫羽别墅横溪滨水竹得佳所愿兹安乐窝童穉习尊俎村市接海隅吾民颇繁聚广野富桑麻沃壤多稷黍令子恩例归防衣堂下舞兰芽茁双秀箕裘缵遗绪坚亦忝末学静退居草莽一自走红尘道路且修阻苦为薄官羁碌碌曷胜数早佩父师训敢自逾规矩今幸覩仪刑沾溉斯亦溥海岳寓高深防言烦品叙
　　逺承佳作见寄足佩不遗故旧之高谊且知颍上之乐不减吴中因次韵以答曲江居士钱惟善上伯宣茂异贤契友
　　遥闻新雨赋诗成异土相知得贵卿颍上民犹思汉德箕阴人笑避尧名虎牢西峙劎双壁鳌极东浮杯四瀛何夕连牀一尊酒共谈诗品与诗评
　　伯宣过澄怀楼相访且录昨防伯寅双槐清集之作以示因次韵见老怀之拳拳于伯寅者若此并简吾友循正提学诸佳子弟同千里一笑耳乡末惟善上
　　风轮才转秋生座云锦初张春满缸赖有逺山横短幅恨无健笔运长杠白头吟动今朝兴金缕歌传旧日腔留别有诗重有酒醉来剪烛话西牕
　　次韵伯宣茂材留别之作并录寄循正提学诸佳子弟一笑
　　之子有行役殷勤别我吟梦归淞水逺愁入颍川深移竹听新雨采蓍求故簪人生聊复尔何必问升沈
　　闻伯寅欲邀予过云锦小酌不果
　　一声渔唱起何处最堪听我住水晶域子游云锦亭过桥烦惠逺荷锸笑刘伶明日严滩下维舟访客星　明日闻松雨伯宣与伯寅过云锦不得如愿因赋一笑书于澄怀楼上曲江老人钱惟善上
　　次韵伯宣茂材同集于伯寅文学双槐堂松雨和上倡酬之作六月廿六日曲江老人钱惟善
　　子从颍上归南日袖有新诗锦不如故里犹存召伯树清尊共醉夏侯居此行未许轻分袂他日无令数寄书早晩金鸡下丹诏岂容老骥伏盐车
　　诗送伯宣茂材还颍上曲江老人钱惟善
　　到颍曽蒙逺寄诗烂然秋月共扬辉亲安堂上书连榻弟殁军前泪满衣感慨又成千里别笑谈已是十年违此囘莫恋西湖好应梦庭闱亟赋归
　　莫学青门旧种幸沾新化到天涯野隂春雨肥桑柘城动秋风急暮笳总是移居来颍水也胜迁客去长沙巢由忘世非吾事覇业惟怀仲父家
　　宣近获曲江翁聚首者连日论诗接席联牀乐事无算苐恨贱迹仆仆又理北游之装莫能久陪言笑为深怅然耳濒行漫尔五言一首为谢并致留别之语云宣
　　交托忘年好诗烦饯别吟老来才益赡道在世逾钦话旧因联榻投闲偶盍簪看云定相忆一札肻浮沈丙辰六月晦日在双槐南轩写
　　疎雨满庭似报岩花之讯清风入座忽来玉树之章乃赓再歌庸复盛意亨贞顿首
　　故园老树碧成帷次第秋香发旧枝待得花开先折去烦君题作墨参差
　　广寒宫里锦游帷招隠山中棘树枝自是天香犹拍塞不堪人事日参差
　　曲江先生录示元夕所寿伯翔翁之作且徴鄙和是以赏音见许也其能无言以复盛意耶倚韵信笔斐然成章惟诸大方家印可是望亨贞再拜
　　青袍朝士识贞元时论前修敎子孙防笔自堪修五鳯黄金谁复购长门雨深灯火杯频举梦入池塘草渐繁兵后吴山春尚好鸎花应满旧家园
　　追次前韵遥致翔翁亲长弥髙之颂亨贞端拜
　　晋代经今屡改元云间二陆尚诸孙承平不改丘园隠为庶仍推徳泽门祖砚传家终遗逺农书成帙更芟繁【阙】　　初度当元夕拟祝春龄【阙】　园
　　应庚顿首再拜复孺学士兄长文席应庚初六日辱所惠书即访便答谢而连雨弗果非敢略耳甘州之寄尤见不鄙此时方块坐南牖三复来敎所谓况味彼此同也谩尔倚歌奉报不过抒其郁郁附有近作一二首同上一笑夏至必能锦还又图晤尽兹草草不宣
　　折兰难寄还汀蒲烟思共依依甚檐花听断骚章歌罢此意谁知满眼孤村流水肠断去年时过端阳日重问归期　同是天涯羇旅叹湘灵鼓瑟笑我全非九江风雨外有客澹忘归正目骞情愁予又吴潮吹上竹枝词西牕夜待剪灯深坐却话相思
　　水槛对雨
　　绯榴开满露井竹映琅玕莹幔卷方池雨防防落飞檐影荷葢擎万柄明妆靓浪破鱼吹镜翠禽并舞梅风乍起桃笙防带新润潇湘旧梦唤我绿蓑归兴凭遍阑干暗自人【阙】夕阳移下清景
　　次韵云西午日酒边作
　　连日雨隂天气凉大喜午日散晴阳弱云纷披薄昆阜新水泛溢映潇湘山中草头充药裹江上酒思爱茶香回首天涯一怀古楚人何用我哀伤
　　复孺先生用仲参幕赞西江月韵作词见敎读之情谊蔼然数语之间而三十余年交情世故曲折备尽三复降叹僭尔步韵以谢尚冀改正友弟钱应庚再拜
　　徃事俄惊如梦白头追感前时半生辛苦为吟诗词笔输君工致　世变俱成老大年来更觉衰迟通家欲结嵗寒期未必天工无意
　　仆一节从军吴秀间近始谒告还家首辱素翁老师叙劳兵后闲怀既又调奉草碧词见遗以识防合之意情文悃欵溢于言表惠至渥也辄依芳韵庸写下忱为先施之期谢云
　　儒冠不解明韬略底处是生涯云门约无端寄迹兵戈蕙帐荒寒怨秋鹤嵗暮且归来情如昨　故人几度传心曽烦手削门外见仙槎须停泊老来嵗月无何乞与刀圭九还药三岛景长春寻真乐眷晚生邵亨贞顿首九拜
　　南金契兄始托交时与仆俱未弱冠今乃百年过半矣暮景相从之乐世故牵掣迨今未遂兵后避地溪滨复得旦暮握手慨前迹之易陈预后期之可拟不能已于言也敬借前韵述怀如左契弟邵亨贞再拜
　　嵗寒归计曾商略富贵与神仙辜前约儒冠已负平生不羡扬州去骑鹤蓬髩老风霜心如昨　惟应郢上髙才风斤惯削相见问行藏重评泊无情最是桑榆那得昌阳引年药山水有清音同行乐柔兆涒滩子月十日书于小溪吟屋
　　乱后乍见故人情文浃甚老来共谈徃事心绪茫然再赓春草之词以索寒梅之笑
　　乱离避世无方略何处可寻幽湏期约桃源只在人间争得身轻跨寥鹤空忆旧欢游成今昨　自怜兵后多愁吟肩顿削老病有孤舟难安泊残年但愿相依尔汝忘形纵狂药白首待时清应无乐子月既望壬辰友弟亨贞书于小溪吟屋实南至前之五日也
　　复孺先生自军中回予伯氏【阙】　　以识防合之喜因次韵幸览之友弟钱应庚再拜
　　折冲尊俎谈兵略还记五湖船烟波约东邻有客归来应讶山翁瘦如鹤问讯旧都今非昨　当年锦里依稀青山似削天地一蘧庐从栖泊西园长记前游乗兴重来看阑药白首友于情同忧乐
　　再韵以谢复孺友兄长乱后叙旧不觉重形于言他日时平出此楮观之当不忘此时之【下阙】应庚又拜
　　故人胸次藏三畧鸥鹭小溪边重寻约千门兵火萧条回首华亭有归鹤城郭是耶非伤前昨　相逢谩説新诗多君郢削随分一枝安甘依泊书囊再覩雄文帷幄忠言似良药擕手问何时承平乐子月长至前书于贞溪一枝安所
　　久不见复翁已剧懐想近到蒨水北山访南金获覩所寄台城路佳词愈重其瞻企因用韵留舍亲书或可达左右欲翁见贱子惓惓之情耳东郭姻末钱抱素稽首拜呈
　　碧云深凝遥天暮经年防书沈影雨散梅魂风醒草梦还见春回乡井花明柳暝念贾箧香空谢池诗冷流水斜阳旧家那是旧风景　怀思横泖雅趣故人吟啸里得意酬领谱缀台城缄传倩水肯把俊游重省凭高倚逈纵老兴犹浓不堪驰骋隔断相思浦潮波万顷
　　春草碧小词并求斤正
　　客牕闲理清商谱弹到断膓声伤今古自怜素发无多犹记纹疏夜深语空剰旧时烟迷南浦　梨花燕子清明谁家院宇没个好怀情杯慵举天涯行李萧萧还是新【阙】老羇旅那更落花深红如雨至正乙未春仲十又一日
　　寒食后雨轩独坐因读复孺先生台城路佳词草草次韵以纪一时情景久不奉谢殊负吾故人也并冀恕宥钱应庚拜
　　一庭芳草闲春昼疎疎弄帘花影鼓子风喧苔痕雨湿还聴蛙声鸣井沈吟坐暝正绮席杯空蕙炉烟冷老去无情好春不减旧芳景　天涯谁念倦旅闭门风雨意独自禁领南浦歌长西堂梦逺往事不堪追省沧浪望逈记那日归舟此怀犹骋莫倚危楼乱红愁万顷乙未清明后二日书于武塘寓舍
　　琼林薛真人诔文
　　开府神德君以神道设敎三数百辈往而有闻者惟闽之陈文学近古所谓博大真人哉文学供奉时落魄不羁以诗酒自污殁久始赠真人号朝学士大夫述德表行未已也葢能薄声利外形骸以文章道术相周旋未始出吾宗而已文学去世逾四十载彷佛其人得薛卿氏卿早侍神德君入有蓬莱道山之游从出有茂松清泉之怡悦视文学公差若有检束至于翰墨跌宕诗酒淋漓白眼青天傲晲一世则未易以优劣论人当在逸品上矣今大宗师吴公以耆德重于朝凡执事者一一十十皆真人声光赫奕非下士所敢仰而望且何以测而识之哉卿已矣论者独以继文学公异时或无用之用诸葛虽死尚能动卿其有不亡者在今已睹其兆是为卿诔不凡哉至正乙酉暮春之初句曲外史造首为章心逺书一通予将屡书之以识四海之公论如此非张雨私之而独阿之也
　　此予之狂言心逺乃弃于无用之所一展对间既重故人之思而一载之内云峤陈君以卑位往彦辅张君以际遇往独存者卿耳雨为无用重识
　　卿向留吴笃斯文契谊数相从已而还山中诗文日以精行业日以高且谓予曰今【阙】　玺书【阙】　往杭之佑圣观子幸一来岂料卿遽殁于山中也郑无用出杭人张伯雨所为之诔三读其文而悲之若卿者方且于古之博大真人游于太防之上夫岂言语文字所能赞美也哉郑元祐识
　　有元故薛君思永配倪夫人墓铭
　　至正十年夏儒薛毅夫葬其太夫人倪氏于信之贵溪县同耕原其友临川危素方在史馆属其外兄桂孟书其世出言行欲来求铭居亡何汝颍盗起道路隔絶后一纪始克航海至京师以请于素不敢辞也案夫人讳端真姓倪氏其先在南唐时有信州雄石镇镇遏使官至银青光禄大夫奉化军开国侯父恕轩先生某母薛氏生至元二十七年八月时见北斗光烛于庭父母异之年十九归同里薛君防思永其字也君之父晩有足疾不良于行扶掖起居供馈饮食必身先之父或谓之曰宜自读书不烦尔也对曰奉亲余暇方是读书之时上有大母夫人复从容曰妾当亲为治具以养曾祖姑为学不可废也君有父丧恸哭过哀人不忍闻惧伤大母之心既葬则哭于他室夫人开释之终莫能止每见大母则欢然改容服除竟以忧遘疾卒曾祖姑方涕泣虑无以为葬夫人乃尽出嫁时衣服簪珥以为棺椁他日抚二子曰汝大父尝窘于徭役亦不知遽至于贫唯日夜望汝成人以兴吾家他日得从尔父于地下足矣哭几至絶由是坚苦自持蚕桑纺绩得缯布奉曽祖姑余以资敎子之费子既长则又训之曰人多言汝勤能乡学使汝父及见之喜当何如辄呜咽流涕曾祖姑丧伯祖姑议均财治具夫人请曰所积缁铢豫备之矣人尤以为难能岁时祭祀必躬视俎豆无违于礼至正八年十月戊辰得疾越五日戊申殁得年五十有九子男二毅夫其长也次余祥先卒孙男一人薛氏之先亦仕南唐为司徒乃徙贵溪之渐步里五传至宋朝奉郎尚书驾部员外郎上防军昌弼又六传至修职郎金溪县丞玠君其曽孙也两家俱着族云铭曰女妇之德由敎而明维薛暨倪世有簪缨婉婉令容训戒是承尔行之孝尔莭之贞郁郁松栢原曰同耕为善之征被厥云仍　通奉大夫参知政事同知经筵事提调四方献言详定使司事临川危素譔中奉大夫同知太常礼仪院事鄱阳周伯琦书
　　藏经铭【有序】
　　北斗道经一卷故太史清江范椁所书贵溪薛毅夫奉而藏诸禹穴承母命也母倪姓讳端真世大族生于至元之庚寅生之夕父母睹北斗光烛于庭故长而事斗极防日诵其经年十九归薛昶氏昶早卒时甫三十孀已卓伟训毅夫诗礼为名士毅夫一日过清江谒太史告以故太史为书经俾之归遗母母得之喜回比夜梦汝执经我侧今致此非偶然也吾百年后可藏诸名山慎勿忘暨毅夫大母丧乃上防稽诣禹穴藏经已而属太史氏襄阳张翥为之铭铭曰禹陵之洞阳明虚中閟玉匮遁甲图孰敢窥之神所徂有孝子毅精诚孚斗七宿经史椁书黓摄提月在如翥也作铭古作模歴厥世百文弗渝后有道者其征且
　　鹤斋隠居浮海至京师为其母夫人请铭于中书参政危君既得之复来吴谒予求篆题并以翰林承防张君所作藏经铭求予古篆恐难其书赋三绝句以请予嘉其笃孝即书以贻之仍次韵为答时至正癸卯季春上吉也老友鄱阳周伯琦上
　　蓼莪报德自难忘浮海飘然一苇航万里得铭如见母何惭蛇蚓助余光
　　陜郊古句人争诵义训犹知敎一经慈范堂堂传百世故应玉树长阶庭
　　共望江东日暮云呉门六载对残春论文何日同尊酒但恐诗成泣鬼神是日书于寓馆之交翠亭
　　瑛公住持隆敎寺疏
　　方外交【阙】
　　兹审石室书记瑛公住持昌国州隆敎禅寺凡我与交同词劝【阙】
　　处西湖之上居多志同道合之朋歌白石之章遂有室迩人逺之叹第恐大瀛之小刹难淹名世之俊流石室长老禅师学识古今心忘物我江湖风雨饱饫诸方五味禅捧喝雷霆显扬圣谛第一义扫石门文字之业传潜子书记之灯鈯斧既已承当瓣香湏要着落望洋向若不难浮尊者之杯推波助澜所当鼓烝徒之楫即腾阔步少慰交情开法筵演海潮音神龙拱聴向帝阙祝华封夀象教常隆至治元年十二月日疏松雪道人书
　　芗林居士防希贡　　山村逸民仇逺
　　北村老人汤炳龙　　巴西邓文原
　　婺胡长孺　　　　　吴兴赵孟頫
　　西秦张楧　　　　　楚龚璛
　　紫霞道士马臻　　　长沙冯子振
　　燕山贯云石　　　　吴张渊
　　句曲道士张嗣显　　浦城张懋卿
　　览道人王寿衍
　　游仙词卷
　　向尝次韵信都赵君季文父游仙词亡友虎林张君伯雨父见而爱之亦尝倚韵以属和昆山清真观道士俞君复初伯雨爱友也写所和诗以遗复初复初今年冬欵予于吴郡之城南乞予写昔所和合张君之什并藏之江空岁晩朋友间能诗如伯雨寥寥絶响因写旧作不能不兴感云耳今年至正二十年庚子嵗之冬也遂昌郑元祐明德父
　　金碧楼台瀛海东娉婷仙子下瑶空圣凡千古无穷事都在鸾笙一曲中
　　蔼蔼身中三素云朝晖出海共氤氲桃霞沐雨轻匀面柳浪含漪细织裙
　　鳯麟洲上水烟分女伴同祠李少君防定易迁宫里籍步虚擕手踏红云
　　煌煌珠树四时春树影玲珑月满身理罢玉笙朝斗去就中谁是避秦人
　　云旗阿母降珠庭母为双成欲授经尘世登真无要诀药囊辛苦贮参苓
　　才炊松屑饭胡麻又见蟠桃一度花不为灵姝工服食金盘那得枣如瓜
　　窈窕溪真十二仙灵犀分水夜长然珠宫每按皇人笔防较青瑶第几篇
　　寳髻骈云谁最髙花间行数旧栽桃笙洲月出星宫近骑着神鱼舞翠涛
　　紫皇亲驾按寰瀛又见鲸波彻防清仙籍不能无谪降尘縁敢恨有亏成
　　欲采灵芝敢后期游鱼千里费寻师不因悟得长生着一局才终未了棋
　　明德游仙词十首用天柱山传来依韵继作云林道契者观之亦足以自拔于埃矣雨上
　　白玉之盘沧海东苍苍下视逺如空请看端正山河影不满坳堂杯水中
　　鸿寳枕函云积叠芝台炉火暖氤氲子能试吃青精饭我亦聊书白练裙
　　夜久扶桑海色分珠宫望拜赤龙君洞庭未省君山在元是昆仑小朶云
　　藤萝石上防长迹金粟图中见小身抖搜几重衣裓看情知不染散花人
　　厌见霓裳舞广庭罢看三十九章经道人腰着金雅觜自向松根洗茯苓
　　左股清池足沤麻池中肥水是松花早知魏帝一丸药肯信东门五色
　　耻作深山服食仙伐毛洗髓固依然木兰坠露研朱写只写南华秋水篇
　　脚防琴生三尺鲤袖中阿母一双桃别时劳动凌波韈烂月如银晒夜涛
　　眼中自小薄蓬瀛日月双飞下始清玉几明牕尘彷佛定知草创大丹成
　　玉格金科自有期赤城何待逺寻师壁梭也应为龙去樵斧如何只看棋丙戌四月廿日灵石山登善精舍写银涛万里海云东只泛灵槎上碧空仙女踏歌星影里老龙吹笛浪花中
　　金粟天高碧殿云镜中空影夜氤氲白鸾树下三千女一色龙绡玉雪裙
　　令威化鹤已千春华表归来是后身城郭悲歌荒塜在到头应愧学仙人
　　白鹤下啄瑶草庭道士夜读神农经问之长生有寳诀授以松根千岁苓
　　溪水流香饭熟麻洞中千树玉桃花金盘日日飞仙供勅赐安期海上
　　郁萧台上会羣仙龙烛飞光晓夜然玉殿归来环佩冷白云犹防古苔篇
　　麟州宫殿五云高夜赴瑶池宴碧桃借得仙人红尾鳯月中飞影拂波涛
　　钧天按乐在蓬瀛手把芙蓉朝太淸一曲霓裳羽衣舞仙家只数董双成
　　长生谁解问佺期黄石空为孺子师何似山中闲日月松隂自了着残棋游仙诗遂昌其最优乎贞居仙去不可复得清真俞君复初请予和之以继二妙之后其知言乎昔扬雄作太曰后世有扬子云必好之葢谓作者非难知者为难也复初旧有能诗声予故喜之遂为赋此但不可与不知者言耳太原郭翼识
　　予防侍贞居张君清节吟诗写字皆从渐摩中来贞居已矣予方泊化宫超然有退隠志且辟谷有验偶过玉峯清真观道士俞君出示贞居所继明德郑先生游仙词十首明德复书旧和季文赵君倡句于卷上诵之使人毛骨翛爽予虽不敏思贞居昔日之好而明德又吾老文伯也敢不援笔续貂超然之士能无赏音时至正辛丑夏六月初吉益易道人陆大本顿首【徳中】
　　昆仑之墟渤海东下见一壑涵虚空夜深印出千江月何处灵光恰正中
　　秋水为神气吐云兰田种出玉氤氲湘妃为我纫兰佩雅称青霞襞积裙
　　每忆贞居语夜分深期仙迹寄茅君诗篇今落江湖手空向晴牕检白云
　　圃苍洲日日春含胎链骨渐身轻良宵防宴飞璚室回首清标恼杀人
　　元命真人谒紫庭三晨授我蕋珠经不知世上长生药岁岁松根珀化苓
　　搔痒仙姑本姓麻罗家蕚绿女中花阿环空向刘郎拜不似孙钟学种
　　十洲麟鳯引琼仙喙角连金晓夜然月底素琴调玉柱断时续紫烟篇
　　云牕雾阁遇情高三度能偷几个桃欲把瑚都钓起六鼇海上驾云涛
　　蓬岛方壶万里瀛神仙骨格自然清翻然直到三清境辟谷元来是小成
　　长生小诀问安期大道湏寻向上师一粒黍珠灵寳气橘中只看二翁棋
　　霞光闪闪五云东楼观巍巍照碧空忽报夜池催赐宴翠鸾飞景月明中
　　缥缈仙山五色云玉真飞佩度氤氲不应名字题仙籍犹着唐家旧赐裙
　　一会仙凡两地分双双条脱赐羊君如何窈窕巫山女只作襄王梦里云
　　洞草岩花处处春壶中日月镜中身颷轮飞度麟洲水知是仙班第一人
　　松飘金粉落空庭石上清斋玩易经应笑世人工服食满头垂白采参苓
　　尘寰扰扰事如麻恨我东风易落花阿母蟠桃才一熟人间几度摘秋
　　璚楼十二亚相连楼上仙姝笑粲然青鸟忽烦将逺意紫霞新写寄来篇
　　青童小队鼓琅璈仙子酣歌咏碧桃下视人寰才汹汹红尘如海涨波涛
　　青鸟衔书降玉京芙蓉金掌露华清深宫无限情缘在不是神仙不易成
　　汉武求仙或可期仙人谁可帝王师山河百二功成在不似松林一局棋至正庚子十二月望碛里释净圭书鸾书趣燕五城东下视星辰在半空行过瑶台重回首玉清更在有无中
　　虎豹耽耽守帝阍银湾水气晓氤氲石榴花下霓裳队竞染香云制舞裙
　　城阙芙蓉晓未分身骑金虎谒元君青童不道天家近笑指空中五色云
　　三十六宫宫内春囘头却忆梦中身带将一个城南树去谒仙家十八人　【家一作班】
　　飘飘天乐下珠庭又从麻姑降蔡经麟脯鳯脂皆可嚼长镵何必斵松苓　【镵一作生】
　　溪头流水饭胡麻曾折璚林第一花欲识道人藏密处一壶天地小于
　　不到麟洲五百年归来风日尚依然穉龙化作雪衣女来问东华古玉篇
　　春宴瑶池日景高乌纱巾上插仙桃长桑树烂金鸡死一笑黄尘变海涛
　　高驾飇车过大瀛神官报道褚三清新裁鵞管银簧涩一曲云鼓未成
　　天府官曹夙有期金盘玉粟赐渔师一弹指顷天【阙】近始悟三生石上棋此予方外生俞善追和张外史小游仙诗一十解持稿来予小能加防读至长桑树烂金鸡死座客有绕牀三呌以为老铁喉中语也又如一壶天地小于虽老铁无以着笔矣故乐为之书至正癸卯春王正月上日铁龙道人在玉山高处试奎章赐墨书
　　曾访云英弱水东霜石臼满如空只今身外都无物颠倒乾坤子夜中
　　一碧桃花似白云望中仙气日氤氲双成未脱烟霞习却染石榴为绛裙
　　湖绕黄陵夜色分娟娟孤月照湘君梦中只説经行地今过阳台不见云
　　九还丹就气长春身外方知别有身裁涉凡尘便多欲文君莫怨白头人
　　风落长松子满庭胎仙飞下防丹经世人来问三天事自傍云根劚茯苓
　　瑶简璚文似白麻案头手集雨来花中间盛説仙官去不似人间代及
　　瑶池阿母宴璚仙玉齿微微笑冁然应笑有人思献纳退朝空检白云篇
　　碧落风清鹤背髙髩花飞下武陵桃湘江亭上山如鳯想见仙王夜聴涛
　　麻姑飞佩入方瀛三见蓬莱浅更清汉武不曾离五柞翼生毛羽几时成
　　楼船何负始皇期黄石曾为汉相师世有嬴刘莫相托商岩山下好围棋
　　西皇春宴百娉婷玉碧桃花满洞扄自饮一杯璚屑露东风吹梦不曾醒
　　银河淡淡月辉辉洞草岩花夕露微笑蹋青鸾作龙马九天凉动五铢衣
　　云幢烟节紫霞裾齐驭泠风集步虚若爱人间尘一防长门又属汉相如
　　双成今是五云仙得奏长书玉帝前天上星河春似海人间风雨夜如年至正壬寅春三月五日过昆山雨留清真观主者俞复初出示句曲张外史遂昌郑先生及郭义仲陆德中所和游仙词诵再过神气超然殆与诸游仙笞鸾鳯相下上碧寥间也因记忆早岁侍先君库使在信州时尝和郡经歴张率性游仙词四首今廿年矣人事变迁城池墟莽虽欲如曩昔赓歌之乐不可得矧敢觊游仙乐之万一者然句曲仙去矣而其词存则出尘之句有足发予之清兴是亦一乐也复初因徴次韵就书旧作于后冀来者同赏鉴云席防山人王逢
　　游仙赋
　　夜景兮幽寥莲漏兮迢迢仰桂魄之婵娟兮览榆星之光昭鬓发飒以风生兮露花洒其橘裪纵神爽之飞驰兮恣九天之游遨予于是挈仙奈携松醪挟偓佺之佳友兮拉乔晋之知交鸣赤玉之翠管兮吹鸾翼之丛箫驾八鸾之锵锵兮骖九鳯之飘飘凌太窽之虚柔兮羾天门之迢遥若乃予游目以盻睐兮玉京之龙蟠狞龙威鳯俨前后兮灵卉异石萦列乎其门予乃且游且咏再盘再桓会牛女于银潢兮招仙娥于广寒升霞步于八景兮觌天皇之璚顔凌紫氛之浩浩越金景之烂烂于戏噫此玉京之所以为神仙之居而形槩之胜又不可得而遍观也方其上璚楼着雄文倾沆瀣开霞尊彼偓佺乔晋一笑而相语曰谙三敎以一贯之者君也独不闻乎天何言哉四时行焉之载于石经者乎又岂不闻髙明配天悠久无疆之载于中庸者乎且天体之不言而治犹仙道之无为而成而天之所以黙运犹人心之所以经纶也今子违人寰憇高天驱丰隆御飞防载招摇之云旗环华采之翠幨毨栖鹤之霜翎挽毒龙之苍髯纵逸兴之遄飞兮极良夜之游瞻是则吾友之致幸而有天道之不参耶予于是闻斯言也顿然悟廓然啓慨然而为之歌曰繄浑天夫悠悠兮渺万顷之一碧括羣下而无言兮固真几之嘿嘿凡纤滓不可得而留兮实上德之不德又歌曰嗟大道之无私兮得其真而故长人能同此真道兮寄悠久于无疆歌罢星翻汉回残月在树鞭云鳯以来归而作游仙之赋岁甲辰十月既望霅川钱孤云制
　　方寸铁【钱逵篆】
　　方寸铁志
　　吴门朱珪氏师濮阳吴睿大小篆习既久尽悟石鼓峄碑之法因喜为人刻印遇茅山张外史外史锡之名方寸铁持以过钱塘访予于吴山次舍求一言白其所谓方寸铁者余笑曰余方铁石心取乖于世而子又欲乖吾之乖乎虽然古之豪杰修巳治人者必自方寸铁始黄金白玉可磨此铁不可磨也予以是铁印诸金玉铜银犀象使佩之者皆无愧于是铁外史氏心印之敎行矣吁岂直求工于刻画无戾夫古制也哉今一妄男子释蹻起闾巷取封侯印如斗大印咫尺书驱使带申百十万如金翅鸮逐百鸟无一敢后者金斗之权重矣哉吾不知果能为天子剪狂冦佐中兴为生人开太平无愧于汝铁否则徒以苟富贵不至腐尸灭名不已使得珪方寸铁印斯可以防金斗而寿荣名矣珪或为今将军刻符印其亦以是告之至正十九年七月八日李黼榜相甲进士今奉训大夫江西等处儒学提举会稽杨维祯志并书
　　方寸铁铭
　　娄东朱珪字伯盛工古篆籀文其于六书之义考之尤详尝以余力刻印章则为吴中絶艺间游钱唐遇句曲张外史名之曰方寸铁铁以喻其能坚其志操期以进乎道亦若桑国侨志于铁砚之铁云虽然科斗书废已久必以篆籀为师法汉而下不在论能复其古其庶几朱君乎朱君与予相游从嘉其志操之日坚今年予来玉山中验朱君之书法益有进是犹张旭悟公孙大娘之舞剑器也见其刻玉石如切泥则又若漆园氏夸庖丁解牛而得肯綮也张旭得于剑舞庖丁得于解牛吾知朱君得于书而悟外史方寸铁之防矣遂述其事而为之铭铭曰圣人作人文开龙马出荥图来神农氏尚结绳民弗犯俗厐淳史苍颉肇有制譬孳乳乃曰字越夏商歴周秦科斗废篆籀臻汉而晋书变作唐风媮政日恶曰逮今邈寥寥事刻画昆吾刀钟鼎隳石鼓頽心太古娄朱珪至正庚子夏四月廿六日河南陆仁造
　　方寸铁颂
　　繄方寸铁嫓昆吾刀游刃发硎妙契纵操六书奥防探赜捐劳史籀秦斯作则孔昭翔鸾翥鳯腾龙骞蛟为印为章珪璧丽霄文苑艺林世赖崇褒我颂匪私永言弗佻庚子八月十六日淮海秦约
　　方寸铁诗
　　朱君手持方寸铁橅印能工汉篆文并剪分江龙喷月昆刀切玉鳯窥云它年金马湏承诏此日雕虫试防老我八分方漫写诗成亦足张吾军至正辛丑八月朔平湖草堂写陇右邾经上
　　袖里昆吾一寸铁江南碑碣万家文玉符金印云台将大篆烦君为勒勲云间陆居仁
　　十年兵兴徧天下名山大泽罹野火野火烧尽秦汉碑咸阳鬼哭无人打故人吴睿业篆好古乃有如珪者妙刻金粟道人章尤精白描桃花马金印徒闻大如斗零落当时建章瓦君不见黄山仙鹤伏灵芝北海文章长髙价武夷山樵者钱惟善题于海啸轩
　　方寸铁歌赠伯盛朱隠君
　　人心何危患多岐方寸之铁贵自持百链耿耿明秋晖彼柔绕指惟诡随朱盛刚劲真吴儿法书铁画逼秦斯晴牕握管俨若思学成变法出愈竒铁耕代笔如神锥用之切玉如切泥孤忠不愧月食时清便更赋梅花词元祐党碑我所非驴鸣犬吠我所嗤雕虫小技同儿嬉屠龙妙割嗟奚为盛乎盛乎知不知北南车书复复来中兴定勒磨崖碑大书深刻非子谁至正十二年岁次庚子夏六月初吉天台氏学者元鼎书于白莲桂子轩
　　静寄轩诗三首
　　静寄轩中无垢氛砚苔滋墨气如云匣藏数钮秦朝印白玉蟠螭小篆文
　　独行应如鲁独居心同柳下孰云迂从敎隣女衣沾湿试问高人安穏无
　　身似梅花树下僧茶烟轻飏髩鬅鬙神清又似孤山鹤瘦骨伶仃絶爱憎云林子
　　谢氏石屏
　　巫峡云涛石屏志
　　按防州水经巫峡乃杜宇所凿以通江水峡有三曰西曰巫曰归袤七百里两岸防嶂连崖隠天日至夏水涨沿泝阻絶舟人朝发白帝暮扺江陵歴一千二百里虽万犇马不逾其疾也春冬时素湍绿涛涵晖倒景绝巘悬崖飞洒瀑布称为竒观予生未入蜀徒于志籍慕其形胜之竒且吴江谢某氏出石屏一具文有峯十二云影蔽亏如轻练厓根怪石如犬牙石罅溅波如马驶余因命之曰巫峡云涛某既受命遂谒海内名人作籀文书石之顔无几何日又以志文请于予予因有所感也林中有地峡外无天此唐诗人语今全蜀形胜越在化外梯航隔截峡之所开者四千余里云涛荡激人虎相半予虽老吊古之心尚思见时平案山经勘水志登岷峨访所谓巫山十二浮薄青云杪者直造阳云颠寻宋玉所赋之像回舟泊瞿塘口观像马酾酒江流歌坡仙灔滪辞某者亦能从予否果尔归视屏文不在峡矣至正乙巳春三月十日会稽抱遗老人杨维祯在云间小蓬台试郭玘墨书
　　踏莎行赋巫峡云涛
　　雪练横空箭波崩岫女娲不补苍防漏何年凿破白云根银河倒泻惊雷吼　罗带分香琼纤擎酒锁魂桃叶烟江口当时楼上倚阑人如今恰似青山瘦吴兴王国器
　　烟外斜阳云中逺岫翠眉轻补胭脂漏【见南朝侍儿录】回波都是断肠声断膓更听哀猿吼　暮雨凝愁朝云滞酒余怀远寄湓江口世间木石本无情如何也似离人瘦七月之望晓起试笔用前韵同赋苏大年
　　石理庚庚有至文江涛鼓浪忽蒸云鬼神不露雕镂巧那得阴阳一线分遂昌郑元祐
　　巫山十二多云雨暮暮朝朝怨神女江流峡束卷奔涛几防芙蓉隔洲渚白云自飞明月高黄牛灔滪争雄豪峡口犹思弭征櫂霜寒夜聴惊猿号君家石屏何处得防造化春无迹却怜宋玉老多才望断阳台楚天碧河南陆仁
　　木落清江帝子悲阳台云雨是何知哀猿啼到三更月犹忆巴人唱竹枝扶风马文璧
　　山青青兮欲雨谷窅窅兮生云望楚台兮何处归将赋兮屏文吴僧景芳【仲联】
　　谢家绿玉屏不琢龟甲形方若陟厘纸粉缥带苔青秀深庚庚絶文理十二巫峯横隠起芙蓉照影立亭亭逺落巴江一江水素湍汹涌翻绿涛长风吹云白月髙三峡瀑声满人耳个中独欠孤猿号胡僧谩有金壶汁洒向素缣图不得女娲链石作五彩染料应无此色此石产景由天工略假石人磨削功石色欲尽玉色起沉沉天碧涵清空君不闻大食贡石莹如玉中有竒松四时緑六月凉风卷翠涛瑟瑟秋声战空屋又不闻杨家古屏刻水晶中有为云之美人海绡衣裳为烟雾姓名自语非真真二物化去固已久价重隋珠难再有君家寳屏独在世勿落忍人豪夺手我闻故人杨铁仙束带拜之如米颠起来发狂捉铁笔醉墨写入青瑶镌何日乘舟上鱼复唤取巴童唱巴曲更借丹丘粉墨屏对案巫山真面目予尝徃震泽闻松陵谢氏伯仲贤而好事而予水仙之舟未得一造其所今髙君叔彬携此卷至别业求题且知杨铁厓亦到湖上由是益知其贤而好事故制长诗一篇寄题寳屏他日或饭君蔷薇花下幸出此为张本云至正乙巳七月廿一日金粟道人顾阿瑛书于合溪别业
　　记巫峡云涛石屏后
　　右吴江谢氏家藏石屏一文为十二峯云气水势浮薄铁厓杨先生名曰巫峡云涛并为志吾友髙彬氏以轴之缥者谒予言予尝得耳目之所睹记有所谓川石屏者洁若素练左右木两章枝榦参错木身微绀一二采石坡陀际水右映带逺岫若在天外绝类洪谷子笔客曰凡吾所见有若董北苑僧巨然陆道士者嘻扶舆清淑之气被于物盘礴郁积犹足以为文况形人而备万物之理独不能自文乎蜀故多美石九州之名山川寓形若此类者众矣惟其不为赏鉴者所采往往不世见是石也遇其人而又假诸文以传兹非其幸与石韫山川之文以之而凝巫阳终南庐阜可也或者以为若董若巨若陆者人假物乎物假人乎必有能辨之者会稽县文学吴兴钱震记【字士修】
　　无锡华氏贞节春草二卷
　　贞节堂记
　　予昔忝朝迹与修辽金宋三书见旧史所载忠臣孝子义夫节妇未尝不起慕起敬玩绎再三然后笔之于册唯恐或有缺遗葢以其有关于人伦风化也既成书乞谢而归闲居里中有尝与予同僚者前婺源州判官华君伯成偕其从子幼武过予问无恙外幼武拜且言曰幼武不天先子由都功德使司都事以疾谒告而归卒于家时幼武年未及齓母陈甫廿有八衔哀茹痛勉毕丧事母抚幼武泣曰吾不幸丧吾良人幸而有子葆养而成就之俾不坠先业吾之愿也其自誓如此后廿余年始终一节乡里亟称之相与具其事于州若府州若府上之江浙丞相府风纪之司如所举遂闻于朝至正二年二月命下旌其门曰贞节华妇陈氏之门里曰旌节里一日母谓幼武曰向也吾自誓时尝指尔言是藐焉者其能有立乎指室庐田亩言是轮焉井焉者卒能守而不失乎指所树桑与梓言吾获与遗孤见其愈久而愈茂乎皆未可知矣不自意式克至于今日惟尔之身齿壮而嗣蕃吾抱孙焉尔宅尔田不废且有衍桑之植加多梓之材益伟可不知所自哉庶几念其始图其终而父为不死矣幼武谨受敎退则以旌其门者名其堂曰贞节求学士大夫表章之今翰林侍讲学士黄公溍辱为之铭独未有记其事者今以季父获奉周旋敢再拜以请予既嘉华妇之节幼武之孝重以伯成夙昔之好因不复辞考之西汉治郡有声者非止一人其为政寛猛异施而同归于治葢因时之宜而捄其焉颍川俗号难治其始也强宗大族相与为奸欺前二千石莫能制则为缿筩钩距之术探其奸而穷治之既而朋党化为敌仇而俗尚告讦矣于是继之者病焉则为立学官导以礼让而又详其条敎人便安之最后黄霸至郡因其迹而大治其终也孝子弟弟贞妇顺孙日以众多郡守声名闻于朝廷身蒙爵赏驯致大用列于史传至今犹想望其风采呜呼休哉无锡吴泰伯延州来季子恭让之地也世道日趋时不古若缿筩钩距无亦尝为长民者累与令其民类无为之感制者诬陷斥讦习以成风政是以驳民益以难理此非为条敎兴礼让相帅以孝弟贞顺之时耶方今重守令载笔者有待于良二千石久矣吾闻华妇贞节幼武亦为克孝甚矣有关于民风也诚有善劝导人如次公者焉必将自华氏母子始若夫母训之严家道之正则幼武前所言信而有征因以记斯堂并告夫今之长民者至正九年春正月望日嘉议大夫礼部尚书致仕干文传记
　　注缿胡讲切如可受投书筩今官受密事筩赵广汉守颍川为缿筩受吏投书其后民相告讦若今之盛钱筩可入不可出者又广汉善为钩距钩距者如钓钩之有距吞之则顺吐之则逆使人入其术中而不能出以钩索其隠情也距鸡距也凡刃锋倒刺皆曰距亦作钜又酷吏传投銗音胡江反义同而字以金
　　贞节堂铭【并序】
　　节妇陈氏无锡华君子举之室也子举弱冠登畿未至立年而遽不禄节妇年甫二十有八自誓靡它今三十有五年矣节妇既老而子举之遗孤幼武亦克自励为佳士有司既表其门曰旌节之里幼武复扁其居曰贞节之堂徴铭于予葢凡可以显其亲者无不为也铭曰妇不二夫人道之常节至于苦亦何可长惟甘于节百年一日恒其德贞斯妇之吉行修于家匪靳人知扶善导民是在有司爰旌其门表于州里华榜大书彤管有炜化行俗美比屋可封罔俾柏舟専美国风我铭斯室光昭令誉寿考惟祺永保贞固前史官黄溍譔
　　贞节堂后记
　　都功德使司都事无锡华君之室人陈氏年二十八丧都事君君殁更三十六寒暑而夫人亦已老矣至于是而都事君之资产薄者厚遗孤幼者壮孙且授室则夫人之老可知里父老以夫人之贞节至于是则可以暴着于天下矣乃悉其所见贞节之实言于有司有司为表其门曰贞节云下其事于无锡州州为表其门曰贞节云都事君少年有大志一旦捐妻子北上以才名见知诸公间当国家崇尚佛乘徼福受厘之时都功德司所由建职当奏事上前密迩清光其贵显无难者顾乃抱病南归无几何而不禄方殁时有孤幼武裁六歳夫人之为女为妇皆大家能痛自刮磨富骄华既大族中表内外无虑百数人夫人哀死事生虽纎悉必中轨度敎其子使之循循雅饬委已于学夫人每帅婢媵绩纫纺时节昼夜有恒式不少置幼武既长则时劝其母且少休夫人曰民劳则善心生季孙母吾师也幼武齿日长学日进思所以奉其母者无不至于是扁其室曰贞节堂嘉议大夫礼部尚书致仕干公为贞节堂记其于夫人洁白之懿行坚凝之苦节称颂赞述葢已无乎不备然而幼武犹属堂之后记于遂昌郑元祐今夫驭车以行陆操舟以涉川其始也有兢慎之心无衔橛之患何往而非安坦之途及乎中道操者肆驭者倦而始有不虞矣故曰行百里者半九十今夫人之粹德懿行虽禀于天者使然要自都事君之殁三四十年之间终始一揆其于贞节固将照映今古幼武之于斯堂也每于嵗时率其亲友奉觞再拜为夫人寿其驩欣悦怿之意上有以禆民风下有以范薄俗夫岂易易于言者所能既哉昔李文公传髙女杨烈妇属辞不愧史迁今公之记斯堂也何以异乎若夫后记之作则欧公之门有徐无党在幼武字彦清至正九年春二月记
　　华氏贞节堂诗序
　　华常之名族也贞节堂则华氏母陈夫人所居也华氏固名族至子举尤隽茂明爽以荐举受知武宗朝得出入宿卫左右未几授功德使司都事又未几以病告归归五月而卒得年二十有六陈夫人其配也夫人既毕丧遂矢死不忍弃华氏当都事君卒时夫人年甫二十八人皆难之夫人鞠躬尽瘁抚其六嵗孤幼武闵闵焉以望其成育其襁负女二人孳孳焉以待其长而勤勤焉以综理其家事恒恐坠失以遗死者羞如是者凡二十年而志愈明操愈厉人愈信之不疑故其事得以白于官以转闻于朝廷朝廷下有司表其门曰贞节幼武于是思有以昭宠光而怡慈顔爰作堂以事夫人而以其所以表其门者名之朝之名公卿与四方之贤士咸谓华氏有贤母子乃作贞节堂诗以称道其事而属序于祁祁谓诗之有系于风化尚矣昔吾夫子取当代列国之诗而去取之苟有能守节服义以自着见者咸得收录不在删逸之数当是时周室虽微而先王之遗风余泽尚存而未泯人心世道去三代盛时尚近而夫子乃拳拳焉于是乎取岂非其有系于风化者大与去古愈逺人心之漓世道之降日益甚于此有人焉能为人所难为以暴白于世则士君子且将亟亟称道以成其美而况乎有若陈夫人者以防防一妇人而能守志厉操保全终始使死者无憾于九泉生者有赖于永世夫岂非士君子之所宜嘉称而乐道之者哉吾尝观世之人尚声色事游燕治一亭一圃以自娯乐而好事者且巧饰游辞过为虚美以夸大之而况斯堂之美之实哉虽然诗之作不作于斯堂固无与焉然使善观者于是而有感焉则羞恶是非之心油然以生而贞节之风可以次第而起夫岂非人心世道之所赖耶吾故以为斯堂之诗其所系者大故为序之至正十有一年嵗在辛卯秋七月既望承务郎前江浙等处儒学副提举茶陵李祁序
　　无锡华节母赞
　　华妇陈氏早失所天被服斩衰寅奉几筵嵗歴三纪涕泣涟涟抚其遗孤保厥宅田哀动邻里遵礼弗愆旌门着令徭役斯蠲相尔贞节壸范克全太史述赞百世其传临川危素
　　贞节堂诗
　　清风被芳甸白日照华堂堂中有令母孤贞厉冰霜红顔忽已萎白发寿而康方伯陈懿范熙朝锡褒章凯风伤卫母柏舟誓共姜皇皇太史书千载同耿光宣城贡师泰
　　贞节篇
　　齐姜尔勿哗卫姬尔勿諠屏尔妖以艶听我贞节篇贞节出东南髙门矞云连门上县大字勅书下天边门中建大宅堂宇何穹然幽窗疏而闲燠室静且便琴瑟既不御丝麻仍在前严严白发母膏沐久弃捐趋庭子若妇妇顺子更贤愉顔奉甘防礼节能周全清晨具殽飡烹脍赤鲤鲜母乃太姬裔丰容比飞仙皇畿功德府夫子赞其权中道折比翼寒霜凛炎天临河洗红妆对日摘金钿何以喻贞心南山石非坚嵗运忍推改于今三十年天道有显报母寿名既传作歌在京师庶以风八埏临川曾坚
　　髙堂南面锡山青华发孀居自弱龄闺阃艰难怀苦节朝廷旌异播芳馨灵椿晩映流苏幔萱草晴曛翡翠屏玉雪诸郎勤孝养坐隅犹着史官铭苏涂金
　　锡山有荼还可茹锡山有蘗谁云苦人生最苦定何如试听我歌歌华母良人早嵗事君王可怜玉树防凋伤春天泪洒梨花雨秋夜魂消兰叶霜三十余年真苦节两髩青丝已成雪紫诰金花圣主颁华堂翠榜名郎揭共姜自誓古称贤谁能为续柏舟篇何时升堂酌春酒载咏锡山为母寿杨铸
　　银台烟冷镜鸾孤翠袖风寒竹色枯鳯侣去承天上诏麟儿犹是掌中珠渠渠已作旧梁栋井井寜亏昔豆区赖尔淮阳贤太守贞名得与古人俱晋安郑元忠蓼莪废已久南陔谁复论有美华君子扈从爰骏奔宫车蛰雷殷周庐列星分泛潦集秋雨霜风淡朝暾一朝忽遘疾首丘竟逡巡嗟哉未亡人号慕彻晨昏防防抚孤弱今者及抱孙清朝树风声贞节旌髙门髙门非所愿将使薄俗敦流光上箭千载青史存吴寿仁乔木锡山阳髙门华氏堂卜邻师孟母自誓比共姜桂树春长好萱花晩更芳千年刘向传竹帛有辉光浚仪赵贤
　　春草轩记
　　华为毘陵望族都事君子举初以才荐得宿卫武宗朝勤敏靖防著称环列一命为功德使司都事居亾何告病南归归五月而卒年二十有六夫人陈长君二岁而寡一子幼武三嵗二女复幼乃自誓不再适屏膏沐躬馈祀其事舅姑尽敬养之孝其待姻族尽敦睦之爱其治家业尽艰难之劳使都事君之绪有引无替而是藐诸孤敎抚成立为贤子子复四孙皆崭崭知读书歳时奉觞前为寿夫人神清气强宴怡以乐州里父老相与叹美为状其实有司以闻于朝后至元二年中书表其闾有司因名之曰旌节里呜呼天于贞贤之报信必至此而后申之也惟幼武毎痛先人之早世其嗣续几絶微夫人将无以至于今休乃构堂曰贞节轩曰春草堂则夫人居之轩则防武奉亲之所周旋也于是翰林黄公晋卿为铭于堂顾谓是轩不可以无记来谒予文予观夫天地之间芒然而生庑然而滋者唯草为多而为物固微也方其土膏脉发勾坼萌达孰非春阳之所育辉光之所被而一寸之心亦得夫天地之心以生则是草宜亦有报春晖之心矣彼葵藿之倾太阳君子谓其向之者诚而况人乎况于孝子慈孙乎昔孟东野发兴于慈母之线游子之衣而致意于难将寸草心报得三春晖之语深得古风人之防读是诗者感孝之心葢油然而生矣然以规游子可也今幼武家居奉母雍容轩中而犹有取于此则其报亲之心无穷期也无穷期也心果止是乎哉必也孝子洁白如雅之白华使其身立其名扬其亲显所以期于幼武者又在乎此不既重且逺与幼武起谢曰然遂为之书幼武字彦清至正七年立夏日应奉翰林文字登仕郎同知制诰兼国史院编修官河东张翥记
　　春草轩诗序
　　春草轩者梅里华幼武彦清奉母夫人之所也夫人陈姓归华氏甫五年其父子举入京为都功德使司都事以疾归而卒夫人誓守志不移后廿年朝廷从有司请为表其宅里至是夫人年已逾五十矣其事具今翰林直学士黄公所为都事府君墓志铭及国子博士张公所着轩记谦客幼武所知其本末益详一日夫人生朝与宴席酒半幼武举杯至余以酒酹地为余言幼武生六嵗而孤赖吾母至今日今吾儿四人长者年且十八矣今日安得不为吾母罄饮虽然吾又何以报吾母恩余闻之戚然感且叹曰贞哉华母贤哉幼武也既缙绅先生咸为咏歌其所谓春草轩者而幼武必欲得余文叙其所为作铭意余旧读孟郊诗壮其词意其为人甚伟而昌黎韩愈亟道其古貌古心至低头拜东野若愿交而不可得者然及观遗史所讥弃置看花等语则其于荣名得失葢浅之为丈夫居一尉乃不克尽职或假设它吏分俸窘不自容又有如丛书所云者则注措施设宜与平生文翰若见称于韩者不侔每令人惘惘至读游子篇始得其所用心曰忠孝臣子之大节观水有术必观其澜郊之于母如此其肻不忠于君而怠于官苟于得失也耶然则韩子非妄説人明甚而二书之言近诬矣尝试咏其诗仅三数十字而慈母之恩人子之念逺而迩壹而至婉而不诎春阳百草天和周流出于人心之蔼然不容自己者啓之一时而动乎百世虽金鉴竹函不足以写其情殆所谓一唱三叹有遗音者轶凯风而出其右矣窃恐后之人弗之能继也今幼武乃能朝夕于斯酒食餍饫之余炯乎其中质诸神而无昧推此志也其事当出于忠孝不使少有咈于其亲之心百行有原而会通在是葢有郊之誉而无其毁以今视古凡为之形于声诗发于翰墨类非妄説人者已余素喜古乐府正以其得性情之真天机翕张浮慝不作用力少而感人多此古诗人之防趣仅存于千载之下者他日一有感触客衣春草尚能为华氏赋之至正七年三月廿一日吴郡陈谦书
　　春晖美华孝子也
　　阳春有晖物其是依何独寸草春阳载辉菲菲芳草沐沐春阳德泽之漙寸草之长子之于母其恩莫大鞠育成人恩等覆载儿之出矣念儿衣单为缝为纫惟恐或寒是意之微孰为识者有唐诗人孟氏东野华彦清父奉其母仪春草名轩本乎孟诗嗟彦清父嘅亲早寡奉母斯轩饮酒伐鼓有孙在膝有孙授室儿在母前诸孙林立母喜谓儿尔父殁时天髙地厚防防孤安知今日孙又抱子是皆尔父积庆有此儿闻母言悲喜盈襟歌我声诗以慰母心遂昌郑元祐
　　春草曲
　　春风如水流春草生芳洲游子有逺志居人无别愁居人伊谁华氏子不出庭闱奉甘旨可怜游子萍相似春愁草绿万千里儿衣母线春风吹春晖满堂草菲菲游子归来慈母喜阶前鬭草争儿戏余为太常博士归田道出梁溪为彦清赋此于春草轩胡助
　　同胡太常赋春草轩辞
　　春晖庭下春云暖春草轩前草长短中有百嵗宜男花一色青蚨缀枝满青蚨母子不断恩草有灵芝生孝门春晖照人春不老芝草阑干芝有孙当时梦生芝草绿琼圃琅玕栖别鹄孤儿日长草忘忧锦防防儿如防玉春菲菲草油油千金骏马五花裘吁嗟儿兮无好游铜驼陌上春风愁草萋萋春杲杲游子归来在逺道庭前何以报春晖身上青袍照春草防稽杨维祯
　　春草辞为华君彦清作
　　当轩不栽花只种忘忧草栽花恐伤春草根草色年年为亲好东方日出草霏霏堂上阿婆堂下儿儿来为寿阿婆喜何用逺游千万里春草种易生春晖报难极不将春草报春晖且着春衣舞春日舞春日乐未央阿防寿随春日长敎人爱杀双蝴蝶嵗嵗飞来入画堂临海陈基
　　奉题彦清寿母之春草轩
　　风月无边家庆里满庭芳草绿芊绵谢家得句元非梦孟母迁邻果尔贤沉橘井中香不断树萱堂北翠相连笑看书带传书种个个莱衣舞寿筵至正七年十二月旦梁溪道馆书方外张雨
　　春草轩诗
　　春草轩前好花柳华君奉母来饮酒吹笙伐皷歌婵娟华君奉觞母长寿吁嗟世人皆有母华母苦辛世无有髫年来登君子堂缝紩衣裳事箕帚结褵而后五见春君子去为观国賔尊章已老儿幼穉主张门户在一身星霜荏苒嵗华变君子归来命如线文牕愁絶舞镜鸾绣梁栖断传书燕昼日悲号夜饮泣万感攻中百忧集忍哀茹痛强自持顾防孤儿到成立孤儿成立称华君能诗能礼兼能文凊温甘防具朝夕纯孝之名乡党闻德音汪濊隆天咫桓表亭亭树闾里从此乡人谓华君不有此母无此子华君拳拳返哺情四顾世上丘山轻升堂日诵孟郊句开轩手题春草名春阳一日被百草大丛小丛顔色好华君愿作芝与兰披秀舒英发天藻芝为世瑞兰国香采之撷之贡眀堂愿言持此报春阳至正七年三月一日书于延陵驿舟汴段天祐
　　春草何离离春阳何迟迟万物沐膏泽百草独光辉光辉被下土天公本无私男儿生身长大贤知母恩未报何用儿为何以报母手中线冬温枕席夏挥扇永嘉李孝光
　　母爱儿比瑶草百花枝头春浩浩结绿县黎总非寳朝居目前暮怀抱顷刻相违作忧恼儿兮劝尔无出游忍令母心日夜忧纫衣一针一度钩针线不比心绸缪儿嬉鬬草拈春缕绿缛青葱不堪数楚人只解歌王孙萋萋乃有子母恩徂徕松淇园竹人生长生胜他木千年万年春草绿右游子吟一首按古乐府有游子吟游子吟贞曜葢拟古而作彦清要予赋春草轩诗以实前序引中语辄为题此而不敢易旧题云作序后三年七月二十日谦书
　　藿藿庭际草皜皜阳春辉淑气播嘉泽勾萌悉荣滋化虽无言寸草心自知尝恐霜露零春晖报无时愿言慈母线永托游子衣衣线有零落母恩无终期
　　筑室在近郊开轩面平冈前荣列賔友中房鼓琴簧防服及春日奉觞升华堂醴酒既嘉防肴蔬亦芬芳流景虽易迈春晖岂能忘竭此寸草心以慰母顔康永嘉髙明
　　龙庭华母长寿考即所居轩种春草寸心初存天地间百叶未与风霜槁草之在山却甚小慈竹清隂防来好锦帷微动博山烟瑶池飞下西王鸟我尝登堂拜母毕母言孀居二十七孝经论语亲授儿好礼能诗见今日人生莫不知爱亲君家欢乐难具陈乌鸢蝼蚁方满野膝前鱼笋朝朝新客觞阿母母嘱子有客有儿家不毁儿持寿觞客载歌白发如新照谿水席防山人王逢敬题
　　春院多绿芳延绵蔚如翦何以比繁蕤青丝染犹浅拂烟轻黛散缀露明珠时物正暄妍景光聿流转亲年当喜惧燕处贵愉惋益为树丛萱忧来庶能遣杨铸青蔼浮江郭庭阶草色芳晨晖窗自绿春雨屐生香弱蔓牵书带脩茎矗劒铓绵绵思道路恻恻念衣裳结搆怀东野安舆奏北堂岂须三釡养自可百忧忘地近延陵邑门旌孝子乡殷勤张太史为播五云章纳新华轩结搆几经春草色当轩嵗嵗新晓翠溟蒙帘外雨暖香芬馥户间尘金杯饮后慈顔悦防袖翻时乐意真为尔题诗倍惆怅天涯多少逺游人陈逺
　　青阳播淑气百卉生华滋光风一披拂蔼蔼浮云晖幽芳澹露晓秀色含烟霏乃知造化心泽无停机伊人早失怙抚育仰母慈髙门赖扶植况复蕃孙枝清时表宅里巨扁揭华榱门轩俯平绿每怀贞曜诗念兹恩罔极欲报心无涯堂前树萱草堂下罗斑衣愿言勤爱日永与庄椿期京兆宇文公谅
　　卷幔见芳草芊绵如绿云庭阶初过雨时复送余薰晩酌映瑶席春衣迷防文感兹防物意益得奏殷勤宣城贡师泰
　　每诵游子吟长怀孟东野寸草媚春晖还如爱亲者莱衣垂五采屡舞对幽芳搴帘窥秀色移履袭防香弱卉本无情犹能感滋植鞠育天地恩于人意何极嗟予违定省胡乃客天京念兹慈母线愧尔独含情涂贞叔良髙轩丽春景密草暖含芳初叶苞新绿纎茎蔓紫纕垂风绚余采袭雾散飞香何能自荣美无乃借春阳但嗟有容质无以报恩光庶愿承余照不见委秋霜南阳谢理
　　春风草色映池台防袖将车奉母来澹澹清晖沈几席霏霏翠雾裛尊罍晴萱更向堂阴树慈竹还从石上栽羡尔长吟东野句天涯游子莫徘徊会稽韩文璵阳光丽羣植奕奕含春晖生长天地德寸心乃其微躬何为者父母养育之恩深其罔极欲报无穷涯堂中奉慈顔堂下舞防衣堂前生意足春草长萋萋悠哉孝子心百嵗终不移王余庆
　　母恩浩荡似春晖孝子心同寸草防轩上仍题东野句阶前时舞老莱衣光风昼转萱花合翠蔼朝凝玉树依嗟我京华成久客归心正尔念庭闱合肥黄师宪草有一寸心人有方寸地华君名其轩中有无尽意阳和遍九垓草舞春风翠大视同一仁与我复何异情性本天然孝子心不匮愿将华子诚永锡及尔类古燕督亢阎相如题
　　昆山水节妇诗卷
　　节妇传
　　节妇李名惠苏之昆邑人水德之妻也幼専静不妄言笑闻女以贞烈着行者则欣然慕之年十九而嫁嫁二年而寡即屏去繁饰誓死以守义服阕里人争以礼聘者至十数不为之变媒氏则以言动之曰夫人年少而无子其如衰老无托何节妇毅然曰是诚何言夫天也天可二乎夫不夀子无有命也吾知守义而已安知其他若亟去无污我遂引绳自经頼有姊防之得不死聘者遂止洪武癸丑其宗以事系京狱同产当连坐邑吏之任事者以势要之曰若适人则可存李氏后不然俱蹈祸无为也节妇忿曰若然则礼义可以危急弃也吾志决矣虽万被诛戮无悔也至或有劝其无以居孀对者节妇不之从一以实对上官告其行以闻得防送还家业已没于官无所归矣节妇依贷所亲僦屋而居纺绩缝纫以自给其兄姊之孤女嫁而寡者嫁而失所依者幼而未有归者咸聚而食之闺门雍睦泊如也节妇年若干距夫卒已廿四年矣赞曰吾尝观古节义行事凛在人耳目意谓天地刚正之气流行乎两间其钟于人者固不以古今异也是何今之世独无有哉李氏誓死以守义当流离颠沛之际言论慷慨益久愈坚毅有丈夫气谓非得天地刚正之气可乎彼朝哭其夫而暮志他徃闻李氏行事而不之慙者无人心者也故为传其事以俟观风者采焉
　　右昆邑水德之妻李氏年少夫亾无子守义孀居虽贫穷患难防防无依而志益坚能为其无所为而为可无愧于曹文叔妻令女也世之龊龊屈身苟活者可无愧于李氏也哉钱塘陈先生潜夫为之传而李氏贞节彰矣葢潜夫学行卓卓少许可其言足徴于三复之余并识于后丰城余诠题
　　水德妇李氏节行诗序
　　彞伦风敎之所由始也圣人笔之经昭乎若日月之垂天而有目者覩矣然予观乎诗二南之正王道得而政化淳其风浑浑尔也降而至于鄘而下之诗之风之变则有美有刺矣当是时诗亾而春秋作春秋则有褒有贬矣夫妇居室之常婚姻端本之要尤圣经之所慎重而十三国变风之诗其所美者卫庄姜而止耳卫共姜而止耳若墙有茨诸篇抑何其刺多而美寡耶二百四十二年之春秋其所褒者纪叔姬而止耳宋共姬而止耳若逊于齐诸防抑何其贬多而褒寡耶予之感于斯久矣适有以苏之昆邑水节妇传示予者其文则钱唐陈君潜夫为之其播之咏歌者则皆四方之闻人其信而有徴者耶当节妇之早也邑人争聘之而不贰至自缢以絶羣望此与卫共姜之矢死靡他奚以异及其身在胥靡或劝之无以居孀对冀弗与同产连坐者而节妇坚莫之从此与纪叔姬之不归宗国而归于奚以异彼豪犷吏又乗其危詟之以威而利訹之节妇尤慷慨拒于辞色此与宋共姬之寜逮火而死不肯少避火以生者其志亦不大相异也凡此三节者能闻古人之风而兴起有如万一遇夫妇之变岂尚异于卫共姜之怨怼哉于戏贤矣夫贤而得书春秋之法也贤而宜咏歌之诗人之防也予是以知斯世之不幸而有斯事也予是以知斯世之幸而有斯人也予是以知斯人之不幸而有斯名也予是以知斯人之幸而有斯名也作节行诗序苏人金文徴书
　　繄节妇李刚而毅伉俪再期所天逝蓬首垢面屏笄珥邻媪媒孽言以説下无儿息旁无恃防然孑立非逺计上指天日矢不贰引绳自经明巳意伯姊往救出死地絶而复苏息浮议荐罹变故投荒裔执言不回身免窜放还乡闾行益厉朝昏纺绩供饮食聚兄姊孤一室内抚育敎诏若巳出贞哉沈江逮火毙之死靡他柏舟誓悲歌黄鹄以见志礼宗骂贼速尽惠景行义桓旌厥懿缢车刺嫂刀割鼻剪发投井斧断臂繄节妇李诚可俪陈子作传庶无愧呜呼偷生等犬汝阳袁华
　　良人应早世贞妇自名门镜缺人亏影兰衰命在根敛容知悴色翻袂掩啼防易断生前谊难忘死后恩柏舟诗在昔愧我若为论丹丘吴儁
　　彼美水家妇节行端可许藁砧既云殁衔哀告无所疎櫺月流光形影相吊语一以贞自守长年事机杼厥志莫我夺矢言惟死拒托身比松柏肻受冰雪阻嗟嗟桃李花酣春媚芳墅朝开暮还落曷能久延伫载歌节妇诗敦风振頽靡吴兴卢焕
　　昆丘故乡邑一别三十年归来访陈迹衰草迷寒烟峩峩贞节门屹立山之前云是水德妇二十失所天黄鹄去不返泣涕徒涟涟之死矢不贰节行金石坚吏以威福説媒以笙簧言了若耳不闻此心如井泉机杼玉指寒孤灯照愁眠僦居蔽风雨抚育诸颠连寥寥千载下睹彼节妇贤东平沈中
　　水家妇李家女生长深闺好眉妩适人未久移所天日日灵前哭如雨百年大义不可孤此心今知鬼是夫萧条白屋风雨夕青灯照影寒蛩呼东家媒娘会致语诱以黄金百端绮古今一醮无改更妾身念之惟有死寡居纺绩三十年生计廹蹙天垂怜剪发截鼻良自苦柏舟永矢同其贤持家守道非求衒节行贞坚端可羡乡闾啧啧播芳声千古清风着佳传髙平范中立
　　水家贞妇蕙兰姿廿载孀居节自持陶女矢歌黄鹄操共姜誓死柏舟诗感时顾影临鸾镜举案伤心对繐帷只恨同生未同穴九原无路不胜悲曲阜孔克让昆山李节妇传国子学正潜夫陈先生所作节妇年二十而夫死夫死无子守节者廿有四年今年几五十呜呼李氏诚可书也予尝居昆山惟闻有王节妇一人不知有李氏盖王素多赀李甚贫乡里不为之表白故不见称于人也观李氏之不称于人天下之无闻于世者多矣是可伤也是可伤也今制天下郡县乡保立申明亭以罚恶继又立旌善亭以赏善予行南北见申明所列姓名甚多而旌善独无一人岂真无其人耶人之不乐称人之善善人之不得闻于世岂细故哉虽然李氏节行能使国子先生文之名公卿诗之天理岂不较然明白耶他日良有司必有能承上防意列名旌善光表其门者矣李氏之夫水氏名德为赋昆山五章章四句
　　昆山之阳有玉温兮惠也如玉不可焚兮　昆山之阴有石俨兮惠也如石不可转兮　下有别鹤巢于山松鹤唳皎月松号悲风　上有孤鸾栖于山柏鸾翔闲云柏老积雪　松柏可摧鸾鹤可伍惟此玉石勒铭千古
　　水节妇李能以贞义自誓临难不回庐陵易恒作诗以记之
　　厥俗靡义是履孝妇令女事有矣陈子作传迟良史海枯石烂妇不死吁嗟乎节妇李
　　予观节妇临难时小人乗间以利诱其防于不义妇拒以正论而止固妇之罪人也又能育其族无归之子女五人俾得其所则视世之享富贵而以涂人待族之寒饿者又何如哉尤妇之罪人也吁真可尚也已真可尚也已时洪武壬戌立春前二日书于强氏之书堂恒又识
　　婉而淑静且寜玉之莹水之清一与醮同死生早不天守防防矢弗贰遂自经志益厉行益贞事纺绩抚拯頽俗是宜旌淞南法询
　　寒水无波不离井古砖作镜何人信昆山节妇水德妻持镜照心不照影卷下鸳鸯衾掷却鸳鸯枕嗟嗟未亾人所天身已殒碧梧老去鳯单栖半残灯照孤寝庐陵廖敬先
　　人伦重纲常妇道无二天良人失和声譬断琴瑟孀居誓不续风化天下先既遭里人毁贞立无所偏身比青山石心如古井泉总使外物诱不动亦不迁乡亭表旌善分别愚与贤遂令污浊妇尤当思静専虽得秉彛理更用文章宣潜光表淑德万古日月悬淞南张徴题古之人以忠孝节义自见者必见録于史官以为天下后世劝否则立言君子以发潜阐幽为事者亦从而书之以告当世诚以天理民彞所系不可得而已也夫岂寻常细故哉昆山李节妇惠水德之配也年二十未有子而寡誓死以守义今廿有四年矣吾师潜斋陈先生实为传其事而节妇之幽光赖已白矣且吾师之言信必传世而行后而一时闻人又播为歌诗以美之节妇虽云不幸而托斯文以传不朽则有甚幸者焉其侄李进伯裒集若干篇装潢成轴以示于余伏覩圣朝崇尚节义使者行部必孳孳以询察咨访为务有以上闻将见龙光下贲表异其门则于天理民彞益所增重矣岂不伟与故感而为之书洪武十四年十月十日奉议大夫通政使司试左通政余忾题
　　人之有生不可不知其道且夫女事夫臣事君厥志终始无可渝者葢夫乃天也可不尽其道乎同郡水节妇李年少寡居德容兼备纺绩自养或以势利诱之毅然不答则见其志操坚确俨若秋霜烈日不可犯钱唐陈潜夫端友也既为之传言岂诬哉李氏能守其道而不失其节真可尚矣予虽不文每读前代节行诸传未尝不掩卷起敬况乎今目击而亲覩之耶嗟时之人徒知有生之荣不知有生之辱大义沦丧小德奚足论与使其有知李氏之风乌得无媿于心乎斯言肤浅尚俟国史采摭以警流俗云娄东曹亨长通
　　李节妇颂
　　昆有李女淑且贞兮爰配君子鳯皇和鸣兮梦未维熊夫归杳防兮昼哭素帷洒泪盈盈兮夜绩青灯抱影惸惸兮巧言蛊惑欲效雉经兮之死靡他艰险履冰兮终焉允臧天理足征兮义抚孤弱鞠育望成兮岩谷无人兰蕙自馨兮霜雪沍寒松柏独青兮一身秉节千载著名兮孰与为俦共姜陶婴兮旌表可待光表门庭兮彼贰心者腼顔偷生兮鉴以众目泾浊渭清兮老人作颂庶示劝惩兮洪武十六年秋七月既望司业王嘉防书于彞伦堂
　　周道兴二南之诗为正风汉广白茅上作下应妇无有不由于正者周之教也陵夷之久变风于是乎作焉然则谓之正风者性正而习亦正也上之人能庶之富之而敎之也谓之变风者性未有不正而习或变之也上失其道则下失其敎非性之罪也故有天命之性不可无修道之敎然变风之世去文王之敎逺矣鹑之奔奔信丑矣无共姜之柏舟乎株林泽陂信无礼矣无宋伯姬夜不下堂而火乎此性也不与变风俱变者也正变悬絶人品相去逺矣性与习之累耳若夫兵革外驱衣食内迫苟且活性命权宜狥风俗者屡变矣独昆山李氏惠年十九归水德二年而寡且无子邑人争委禽焉誓不夺志于今二十余年乡党以节称而士大夫赞咏之盈轴夫然后知天性之自然有不待于邦国之敎妇之全其良心是可美也
　　壮士在险身或辱妇也秉义洁冰玉昆冈孕秀气清淑脱筓解髢弃膏沐粒聚丝蓄佐不足强速于讼终不从妇也髙节烈士同自奋单弱保厥躬怀清台髙齐玉峰名与娄水流无穷吴郡周南老
　　李氏女水德妻生来蕙质多令仪年方十九始择归二十有一身已崩城哭声泪交堕化石望回情转悲掩却嫁时镜愁对孤鸾影蜂媒来徃漫自狂净洗红妆容不整岂似春风杨柳花也随蝴蜨过东家誓将守志只如一任自穿墉作鼠牙将老无儿息夜夜挑灯事机织从今石烂海扬尘皦皦初心终不易陈君传述名乃闻宛胜官书表户门北里西邻羡贞节死别艰难那可説郭子翀
　　彼美闺中质寡居当盛年柏舟曾有誓玉貌忍重妍寒暑频交代坚贞自不迁儒林争颂述文石看新镌金华吴沉
　　节妇诗一首
　　朱丝托寳瑟流萍寄绿水水枯萍尚在瑟碎不弛忆昨箕帚初结言共终始锦衾几何时潜寐长不起罗襟为谁开髩发为谁理蹇修何为来悲啸发皓齿飞藿不再扬岂无桃与李保此冰玉身见彼黄泉里寻阳张来仪
　　茶生根不移菊谢枝不离妇人一醮终不改天且可改三纲隳伤哉古道久凋丧况乃造昧云雷时昔为东隣妇今作西家妻小草有贞性人反禽犊为世无障川手澜倒焉能支彼美节妇李卓卓见所希早嵗事良人举案与齐眉一朝破镜飞上天二十四载甘空闺不事冶容妆不着嫁时衣皎皎玉雪操暗室生光辉茧丝麻枲躬纺绩昼响刀尺宵鸣机女红为养不自饱族有女咸相依妪言来簧惑彼寜知秉彞此心匪石不可转愤怒竟欲以死辞贞义凛莫夺上有天翁知防防之中阴相之介尔景福锡尔遐寿乐哉黄发以为期我歌节妇诗警彼薄俗漓惸惸女子能若斯男儿节义胡可亏乌乎男儿节义胡可亏节义不立非男儿华亭黄章玉山之麓沧海漘清淑气萃生令人水家有妇抱冰节早嵗即伤夫夭折髻螺不整镜鸾空色槁形枯泪成血泪成血心愈悲不比世间生别离生离尚有重来日死别竟无相见时旧业不复存辟纑御寒饥寒饥逼身节敢亏艰难万变志不移清芬蔼江左奕奕无尽期况能薰尔类同作兰与芝山灵啧啧海神喜岂愁人世无人知沧海或可填玉山或可摧贞妇心不可回
　　狂澜奔注障者孰节妇李惠名最暴惠归水氏再腊伏倐然一旦夫不禄荆钗布裙休膏沐之死靡他分幽独还诸女侄家穆穆女红惟勤胥勉朂媒氏簧言污贞淑欲使冠裳等禽犊忿然自经兄解良人夜台应暝目同宗连坐系天狱佥言饰对罪可赎妇见上官以情告官为上请还乡曲吁嗟节妇义尤笃共姜令女真其属青灯半世守茅屋松柏同操梅同馥皇华不日览风俗东观直笔书汗竹娄江沈丙
　　昆峯李妇世称贤二十孀居失所天冰蘖素持心匪石衰麻忍着涙如泉鸡牕烛暗霜飞晓镜匣尘昏月下无子营生遭乱里有身甘老未亡前自经不愤媒言惑诉实宁敎族祸连巳报陈情恩特降即看归里节仍全阖门孤幼能重抚多士词章喜盛传誓比共姜名益着歌谐陶女志逾坚昔年励行应难并此日观风孰敢先自是纲常千古事好将贞烈续遗编庐陵伍介贞予读共姜柏舟诗未尝不嘉其贞烈而嗟叹也今观昆之节妇李氏葢亦类乎共姜者故大夫士歌咏之若其颠沛之际辞色慷慨与夫事女红以活族之孤者则共姜之所无而李之所有也若其诗见录于圣人而列于三百篇传之天下后世者则共姜之所有而李之所无也如论其志行卓然自守而卒不可摇夺斯二人者葢异世而同符也呜呼礼义之在人心不以盛衰存亡而变易之者于此可见传所谓岁寒然后知松栢之后凋予于节妇亦云洪武丁卯五月八日河东吕昭题鸣雎在河洲飞鸿度河流嗟鸿匪雎属两志能相投雎生有定偶鸿孤无再俦繄彼物情正胡乃人不修昆峯水德妇志洁澄潭秋新妆识夫面年华才二周良人倐奄逝居终白头持此不二心誓死同一丘玉颜红粉净翠幔兰香收泣血每自矢悲思追柏舟世有未亡人朝哭暮歌讴岂惟节妇耻重为雎鸿羞胡涟
　　当涂既失御典午纷披猖太朴日以漓薄俗徒悲伤孀居惟令女独以礼自防孤贞昭日月雅操淩冰霜悠悠百世下擅美谁聨芳近闻李名惠乃能负刚膓守节志不二临危行尤良事轻鸿毛并义重金石方抚兹异今昔感叹心难忘缅怀穷壤间同耿光于焉表风化庶足扶纲常长沙谢文明逺
　　昔携箕帚顺民风林末归霞忽堕鸿【原本红】字写桐花题品满眼明水碧海云空治平好在共姜并纺绩今归豳颂中昆玉髙寒三百丈山形不与旧时同王起
　　女之事夫犹士之事君当禀天地刚正之气忠节虽殊其分一也予尝怪司马公之作史也游侠者传焉货殖者传焉而不传烈女何耶葢是时去古未逺风节尚存人知守一而已而不知他也降及东汉犹庶几焉虽曹操之奸雄终其身不敢簒汉皇甫规妻宁死而不负其夫亦可知矣噫世道日降风俗日漓自元迄今得邑中之贞烈者三其中亦有幸不幸也其幸者朱虎妻茅氏旌表门闾名昭青史水德妻李氏书名天府播之声诗亦已至矣呜呼其不幸者则太仓周氏女子白刃之下从容就死可谓难矣而采风者遗之独铁翁一传存焉是可叹也虽然君子尽其在我者而已岂复论其幸哉为臣妇者观此亦可以少助刚正之气矣县人卢彭祖妇以节行旌非古也世俗媮情胜礼欲夺义其能以节名者不有以章别之则奚足以振颓靡昭贞烈也节妇李氏事笔于吾友陈潜夫之文言可徴也足为世敎劝呜呼秉彞在人贞节恒有而世不尽闻者言未足以取征耳深可叹焉洪武壬戌夏六月望日周敏跋孀妇青年志不羣铅华寂寞几经春箫中已断孤鸾曲机上谁分采鳯文甘与寒梅同劲操肯将白璧涴缁尘惟应行义希前古赢得清名表缙绅章贡黄庄伯敬礼义在人心耿耿不可灭所以忠烈人之死保名节世降习俗移斯事岂云缺今观节妇行禀操早竒绝景慕节义事临危见贞烈平居尚所难况当值缧绁慷慨出语言丹心更昭晰凛然范薄媮德与古先列昆丘秀而髙娄水清且澈先生为作传端厚风敎设后学朱吉元氏失其驭纲常日以沦如何儿妇人节义乃纷纭含笑蹈白刃谩駡捐厥身下至里巷间逺迩风化均昆山水节妇赋质婉且淳闺门着懿行及嫁母命申二载失所天哀号感比隣生死不再适愿从泉下人或者讽非义忿然兴怒嗔禽行欲相污雉经岂无因豪吏乗我急要之结婚姻无由得上请戮彼沧江濆连逮获赐宥仰荷再造恩归来家室尽触目皆荒榛僦屋蔽风雨女红度朝昏寒食一盂饭泪洒水氏坟自从丧乱来大义久不振屈膝幸苟活多是厚禄臣防耻道已丧临危竟忘君庶几愧此辈正气时一伸圣朝有盛典旌表节行伦皇华采民风愿以行实陈传之史册内炳炳垂千春吴人钱震
　　众人皆有偶孤生独不辰旣笄去亲侧于归毕婚姻克配承君子率德义与仁好合如琴瑟和乐两相亲执手与偕老誓言岂昧陈谁云一朝异中道忽先沦缾沈伤绠断鉴破惜鸾分空梁吊落月残灯照孤魂幽闺离寒暑独处值苦辛眷眷怀昔时恻怆泪沾巾生同世上匹死愿穴中尘坚秉从一言终此百年身卢儒
　　予观古之君子固乐道人之善然亦未尝有名之而不副其实者诚以天下后世之不可欺也钱唐陈潜夫先生传李氏贞节事歴歴可考其必因其实而名之者耳不然则何以取信于诸闻人而又从而咏歌之耶呜呼世道降矣节义之人不易得矣若传称李氏者可谓风雨之鸡鸣晦明之日月矣然则士君子不知其实则已知其实又安可不揄扬之以为薄俗劝哉抑又闻潜斋明春秋必知慎予夺之防予故书此以表其言之足征若夫叙其事之颠末则见于诸作者屡矣予奚容赘曲河林钟跋　予游昆山曾过其旌门下岿然双柏不胜感慨就于其地得观节行之卷录之于行槖中不久卷寻为它人所藏是亦得其所也录本计一十二飜
　　陈妇节义集叙
　　陈妇节义集者学士大夫美陈思防妻庄氏之节义而称述咏歌之庄之子寳生因集其见于诗文者得若干篇而其传则蜀郡王彞之所作也寳生他日复请彞名其集而并叙焉乃叙之曰予观陈妇庄之节义为之慨然以作以为关雎之化其不行于天下也亦已久矣而庄也乃能是焉岂由于被上之化而然与抑其性然也嗟夫天地如此其大且逺也其生人也俄而有耳目口鼻四肢百体男女饮食之欲焉固亦与虫鱼鸟兽等也以言其生之身则七尺之躯尔以言其生之期则百年之顷耳而乃有处亿万里之间而屹然以立寓亿万年之内而赫焉以着其忠孝节义如古之所谓大丈夫者亦不难也然而以为难者何也忠孝节义如古之所谓大丈夫者少也庄妇人也而生于泉泉南裔也其俗趋商而竞贾而庄之夫固商也自海盐来为赘婿葢既生子而辄浮海以去去而无闻者五年庄能却所传闻而必其生还及其既还而复去去而溺海以死庄又言誓死不嫁以成其五岁之孤呜呼庄妇人也非世之所谓大丈夫者而何其有节也然庄又能赎田数千里外授其夫前妇之子在彼外家者使得以就食且能为夫偿其友宿负使彼得之以脱于祸难又他节妇所难能者焉呜呼庄固非世之所谓大丈夫者又何其义也然予以庄而较夫世之所谓大丈夫者类皆儵焉而生忽焉以死而其为忠与孝者葢亦难矣庄妇人也为节与义而有不难者葢古之所谓烈妇云者皆为其大丈夫之所难为而今之所谓大丈夫者乃反欲为其妇人之所不为也其相去何逺哉或曰庄之性然也然庄之性与天下之性皆然也与天下之性皆然而庄之性独然也其相去又何逺哉庄寡居在至正间凡廿有六年至国朝洪武四年年五十有六而寳生以逾壮母子慈且孝葢亦有可书者虽然予所书又岂独以庄而已与故名之曰节义集而叙之者于以为天下后世劝也是岁辛亥秋九月叙
　　陈节妇传
　　庄氏海盐陈思恭妻也泉州人顺帝初庄年二十四思恭以商来因赘为婿一年生子寳生既四月思恭去商海上久而无闻人往往曰死矣庄乃尽屏其容饰若有所自誓者庄旁无内外亲然能自养其父母及死且葬无所于依邻媪讽以更嫁庄曰甚哉媪之不祥也媪以为吾夫果死与谁见之者果死吾犹有吾儿焉吾育吾儿吾夫犹不死也媪去不复敢言庄尝闭户以织忽闻有叩之者惊问焉曰我也若思恭然啓户果为思恭思恭乃漂自某国而还至是去已五年矣其年思恭又浮海去遽以溺死闻时寳生甫五岁庄居丧务纺绩为家业既而遣寳生就外傅人闻庄贤而有容且读书有欲娶之者托思恭乡友介女妇以为言庄泣谓女妇曰吾夫前数年人以为死矣时吾儿才出襁褓吾尚有望于吾儿况今又渐长吾所以不死者庶几其有成尔女妇曰生与死成与否顾可必哉庄又泣曰即不幸而吾儿死吾且与之俱死幸而不死或不才吾亦惟老且死期不负我初心过此不敢知也又曰若之为斯言者诚自谓吾夫友尔为吾夫友而为斯言非吾夫友也因谢絶之初思恭来泉时有前娶妇生子曰寳一在海盐外家思恭死二年庄曰寳一年已十三矣今谁赖焉且彼所生与吾所乳均出吾夫固均为吾子吾闻吾夫有田在彼而质于人可复也乃使人遗寳一钱四千缗俾赎以自养思恭尝贷其友石章钱五千缗章至是负舶司钱系狱中庄曰生而称贷于人死不可使有负也倾所余财偿之寳生性亦慕义稍长即往澉浦拜寳一为兄寳一欲分与以其田辞不受他日寳一死复为长育其孤女君子谓庄之敎焉史氏曰洪武初诏修元史予执笔从史官后比予在元末尝为庄作传附野史今元史有贞节传焉庄生元世史官曰宜传然生者不预也既而曰姑述之庄今生逢有明而身犹康强其亦有所待哉方下诏时不以属儒臣之尝食元禄者而以命今史官与未仕士岂无所为而然耶夫忠孝节义为声敎先今国史如传贞节庄固其人与然则庄不预元史者非削之也
　　妾生南海涯窈窕如秋华邻娃不识面千里隔牕纱一朝嫁夫婿共在洞城住门前有舶船便欲为商去驩好百年身今年渉两春象牀银烛下生此玉麒麟转头才四月忍作生离别临行岂不闻怀里儿声咽相劝筵前酒发绿浓如柳挝鼓起开颿参差挂牛斗独闭香闺卧相逢梦边过倚户夕阳时不见南归柁依稀四五年顾影自知怜相传夫婿死真赝尚茫然脱却绣襦裆莲腮泪万行收将望夫泪脍鲤独升堂堂上双亲老都怜外孙好如何妾薄命再哭妣与考只影坐空帷依依膝下儿儿能学人语口授柏舟诗经年机上织掩户秋苔碧俄闻叩户声鹊语檐前日开扄见夫面翻疑眼生喜极却成哀泪迸春空霰儿长至父腰再拜可怜娇褰衣怕父去愁见港中潮归家三涉夜贩寳复东游蛮巫作神语沧海日安流有约明年返别来期未逺怪梦不胜悲桑田海清浅明年讣音至命与青天坠剪纸独招魂江流写双泪妾欲赴黄泉儿生未十年提携今长大待与父齐肩唾眎隣家媪不死何为老殷勤讽巧言榕生根可倒妾自愿为人人谁乱鸟羣他年泉下路尚欲见夫君夫君前有妇生儿在澉浦年是妾儿兄何须口同乳念彼孤儿隔辛苦谋衣食妾闻夫有田质在它人宅卖妾金鳯转寄外家来説与孤儿道持此赎田回妾身自有子生理在十指纺绩不曾闲供渠买经史镫前雪满牕白发几年孀课儿终夜读不暇计更长儿今长似父祀事真堪付春秋称孝子衔哀进觞俎妾老儿方壮前期百年养不负妾初心少答夫深望有妇佩宜男如儿奉防甘一饮知姑性尝羮再至三焚香祷夜初细语在阶除愿妇同儿老母为妾与夫洪武三年夏五月翰林侍制承直郎兼国史院编修官乌伤王袆譔
　　陈节妇词
　　妾家温陵近南浦嫁得良人业为贾良人长年爱逺游不敢新妆映门户贩寳遥闻去百蛮朝朝海上望青山不仁无那蛟龙横漂没孤身不得还君非渡河老狂父波涛如山何不顾寻尸便欲赴穷渊膝下娇儿谁与哺十载空闺守寸心沧溟水浅恨情深愿身不化山头石化作孤飞精卫禽史官髙啓
　　一从抱节守空堂应念良人海上商万里信还夫已殁十年身在子方强涛翻怒鳄归魂惨镜掩离鸾别恨长无计可寻尸共穴柏舟肠断卫共姜
　　绿绮休弹别鹄吟此生恩义重黄金离魂海上愁方接逺客天涯信已沈心事不随山石转泪痕应共水波深文章太史更生笔一节髙门映古今吴郡谢徽
　　黄鹄词【并序】
　　予读史官王君彞所纂陈节妇传事核而详词严而正其叙彞伦厚风俗岂小补哉然窃有感焉夫妇人道之常守节葢不幸也顷自兵兴妇人女子死节于锋刃之下而湮没无闻抑不幸中之又不幸者焉今陈节妇庄既有贤子以表明之又得史臣之文以纪录之斯不幸之中有幸者与其子寳生出此卷求诗予既髙其母之行又嘉其敎子之有成也乃制黄鹄词遗之俾歌以寿母云其词曰
　　黄鹄一举兮溟海无垠铩翮龙渊兮羌不可以复生雌矢死而靡它兮念其故雄宛颈哺子兮子翼以成匪精卫兮填海以平誓衔骨兮同归九京汝阳袁华
　　节妇赋
　　温陵陈妇庄丧夫守义着卓卓之行太原王行为着节妇赋呜呼古之人有赋寡妇者矣然寡妇之赋赋其情节妇之赋赋其义以义制情情有不足言矣赋曰厥惟生人元化萃灵隂阳合并配耦乃成天伦肇初本由伉俪有典有常人道斯贵夫嫓于君妻之曰齐一适不贰再醮匪仪卫姜之贞君子攸归前修令猷遗武堪追姬数既过众礼荡然讵乏绍衣孰返其元惟姜之伦乃或时见于识降衷治乱靡间淮阳祀陈谯郡存曹然诺既践妇节以髙出目示心解腕洁已宁不爱身义激所俾遥遥炎陬薄海之邦亦有其俦某名氏庄归陈越期所天逺贾浮舶鲸波漂入番土岁行五移无闻及家恃失怙丧畴依以居益勤女红以衣以食拂礼有言拒勿使至我仪倐还室家欣欣岂曰旧姻载敬载賔俄訹羣谋复趋海路云涛震崩竟以溺讣哀哉具丧揆度是遵遂令遐荒谓曰有人防防处悴容毁服保育我孤蕲茂陈族令淑外闻厥德之修咸企而慕觊兹好逑有强委禽甘言説之慨慷自誓莫或违之字孤亦成好学向善几三十年家日滋衍夫人所为固各有志曷克具完得彼失此吁嗟维庄天实相且获全于义无伤厥躯伊人之良可称孔有而此大节众善之守易着咸恒诗始关雎删之赞之圣人慎诸慎诸云何风敎之原苟不是重人道泯焉呜呼吾人见善宜纪爰修信辞竢采于史
　　呜呼节义之感人也深矣自兵革之兴廿有余年中间以妇人女子建大节于当世者固不少观其引义自决视死如归诚有古烈丈夫之所为者然亦有为一时忠愤所激要之于久未必皆然而感慨之士犹且伸纸染翰惟恐书之或后虽歴年之久其休光遗韵焯焯在人耳目求其能如陈母之秉心坚贞于三十年之久纺织敎子以复先业者又何其不多得也方诸古人可谓无沗闻风兴感之士宜何如哉予虽不获升堂拜母一睹德容观夫太史王君常宗之传与叙既许其节复许其义屡书之不一书之信乎其不我欺矣遂为拟骚辞之一章云辞曰海之南兮鱼龙湫尘防防兮瘴烟浮繄清淑兮殊异羌声敎兮邈悠彼有孀兮贤姱夫君一去兮三十秋鸾孤兮弦絶瞬青青兮鹤发衣缟素兮簪荆凛冰清兮玉洁冰玉兮消毁播芳馨兮曷有穷已桑田兮海波矢贞心兮没齿蒹葭苍苍兮露为霜有子有孙兮奉蒸尝寿考兮百祀愿言兮乐康淝泉包防
　　陈母节义词【并序】
　　陈寳生父思恭早以海贾溺死母庄氏有卓行史官王彞髙啓皆作传予读其事而悲之为述陈母节义词一首俾闺房小子咸可以歌焉庶几乎所谓华周杞梁之妻善哭其夫而变国俗者也词曰陈母节义谁可及二十守志今六十家本泉州身姓庄户版抄入商人籍夫陈亦是海盐商逺来婿庄圗久长庄时年当二十四于飞和鸣双鳯凰【阙】　得子才四月幡然去作诸番客海
　　中使船【阙】　　　　　　万波隔五稔弗归隣媪疑情以讽庄欲嫁之正词厉色却【阙】　将焉置此呱呱儿久乃陈从海外至子生五年能识字银灯坐照夜堂深劝谏夫陈词不已海中日日生风涛千金之躯同一毫人非金石当自保北斗那共黄金髙夫陈耳听心不悟趣装出门衣楚楚庄忧水防有蛟龙陈恃蛟龙莫予侮信回乃在九重渊庄走入房羞见天引刀自刺刀堕地哭抱孤儿仍自怜指有此儿堪嗣续不尔从陈葬鱼腹良人虽殁天可移绩纺敎儿买书读儿名寳生既长年知父之死常然母告汝父之海盐有子尽典祭祀田汝往赎田还祭祀妾身无愧归黄泉寳聴母言即长往未知海盐先采访果得前兄名寳一泣诉二天成俯仰归复母命母大喜恨不相与携手至转头沧海作桑田奉母还乡谈笑耳儿一亦来拜母庄母子三人涕泪霶浮云行天失变化鸣乌集树休翺翔寳也奉母孝益谨母子更相为性命母呼寳也语近牀贷汝父钱名石章章负舶钱今系狱汝父虽殁钱须偿唤婢卖珠遣寳送泉人义庄作歌颂十子不如一女英男儿负义真何用天朝史臣髙与王大书特书相发扬传写满纸作龟鉴无不读之眉目张诵庄之贤无逺近夫妇纲常自庄定关雎之诗今复作还有删诗如孔圣三光不灭天地存孝子锡类皆弟昆陈母节义天所报驷马何独于公门庐陵张昱
　　右陈节妇义事太史氏既为文以论列之矣庐陵张先生昱复为作诗以歌咏之辞详义覈虽庸夫孺子亦莫不感慕兴起耻为不义诗之为敎岂不有裨于风化哉钱唐白范题
　　海水謡美陈节妇也节妇梗槩见于蜀郡王君传故予又托之风謡云
　　海水肆荡潏海风惊簸扬蛟鼍屹如山吞舟雄吻张泉南有客值荼毒船中金珠量斗斛捐躯竟入无防渊魂招不来仰天哭深闺少妇二八年蓬首何曾较丑妍鸳鸯树上黯朝日蝴蝶华间愁暮烟海波歘翕如鼎沸皷怒杀人何日已妾心誓欲诉皇天愿遏奔流作平地儿今长大奉母慈贞孝一门咸见推吁嗟碌碌同草木国史几人名姓垂淮海秦约
　　人生重节义懿彼烈丈夫丈夫固不少节义亦岂无二者求其备备者何其孤泉南有庄氏容色美且都质虽女子行性本丈夫徒初庄赘陈姓生子四月逾夫陈事海贾五载行踟蹰父母既沦没生死诚殊途幸儿脱襁褓澹身去襜襦芳年躬绩纺白昼扄门闾待陈期皓首迟子成童乌邻媪甘説舌浊我冰玉壶万一所天在不在亦不渝谢绝语未冷陈归匿坊隅逆料已为鬼庄也元无殊叩户桐花落迳庭罗榛芜惊顾下机杼悲喜交相纡呼儿出拜父升堂已无姑变故虽不一且为门祚扶春水方浩荡牙樯起沤鳬陈复别庄去万里仍长驱终焉溺外域一死当与俱居丧礼甫毕遣子师明儒诗书苟弗事何以继逺图媪且托陈友为彼行觊觎所天昔杳杳我子才呱呱夫邈子实幼且不生异趋所天今失戴我子非向雏惟思树陈业何暇滋它虞天或子弗育我亦有陨躯媪罔识轻重徒以紫乱朱岂但保全节髙义兼能敷陈先内澉女有子生同吾命子谨兄事童奴耕田租宿质既归复庶足充饔餔但使不失所何曾较锱铢子复拜兄嫂兄嫂俱云殂惟余一弱息归养推友于母慈及异子子悌覃兄孥嗟子胡能尔母氏敎所孚亦尝贷石楮计子与母符石固缓陈入陈也迟石输陈逐客流巳石系泉狱拘庄曰非已出畴能济区区乃束嫁时服乃摘尘钿珠不独酬宿契或者伸无辜髙义同皦日闻者咸唏吁况复全节并丈夫能然乎袒肉谢恐后牵羊走含愉前惧鼎与镬后畏钺与鈇庄止一里妇如此非求沽妫子入新传天性不受谀王君播大雅素丝无霑濡顾我重拟古为尔传懿模下以立人纪上以昭皇谟山阴胡龙臣
　　迢迢南海水波浪无晨暮一苇万里杭逢彼蛟鳄怒良人竟漂溺浩荡随烟雾海水无时枯妾恨何由诉誓将沃焦石去筑良人墓之死弗二天秉节金石固防防膝下雏爱惜如寳璐尘凝玉镜台肯怨芳年度牀前明月光照妾见情愫儿大羽翼成岂不怀乳哺春晖照髙堂丛萱湛晨露母兮喜及养父也増哀慕金坚金可镕松坚松可螙贞哉陈母节永言垂竹素河南陆仁
　　陈氏妇荘姓有文称其贤若古之名妇也噫可不与之乎夫佩乎夜光之璧者人为改容却立鬼为之走以其气如白虹好莫加焉庄今能树立节义以照映当时如竒男子者抑何异于佩兹璧哉钱唐王谦于笙鹤轩题
　　海水操【陈母庄伤其夫溺海死作】
　　海水荡潏兮茫无津涯夫君一去兮杳无还期为死为生兮曾莫我知欲往从之兮襁褓有儿同室同穴兮我志独违恨深海水兮曷其已而安得变为桑田兮民无垫溺舟无倾危丰城余诠
　　陈节妇行
　　忆妾年始笄妆成羞出帷嬉游憎女伴那解弄花枝自从纳夫婿低头事针指初看秋月圆再见春风起值君促行装去作海南商兰釭堆落烬亲手为缝裳三霜无一字浪语传君死空牀对娇儿梦越风涛里夜夜卜灯花朝朝占鹊喜绣户亦慵开朱楼未尝倚忽闻报君归拭涙下春机番禺几月至还着去时衣笑倾金榼酒重理玉琴徽终身得栖托情意两无违君心易离隔爱逐逺行客北风催捩柁共发广中舶半路讣音回含啼灯下拆痛君千金躯竟作沈渊魄花颜洗红脂绿鬓生白丝却收盘龙镜罢照双蛾眉自怜为君妇少小无嫌疑一首戴一天贞心终不移陈留阮维则
　　万里风波百折滩夫君不以别离难三年竟失刀头望半世空成梦里欢谁复为文招海贾且须敎子服儒冠今观太史书贞节不愧幽魂地下看丹丘吴儁
　　题常宗王君庄节妇传
　　抗节谁称断臂皇天空谷照贞姿何人得似冯丞相易主班迎独任之倪瓒
　　防倪征君韵
　　贞节谁如恤纬嫠凛然松柏岁寒姿姓名今日辉编简班史文章复见之吕祯
　　陈母当年事可论良人早殁一身存倚牀忍对防儿面剪纸重招海贾魂大节已曾书太史寿仪方喜祝诸孙清朝正此崇贞孝伫看乌头表大门长平殷奎
　　呜呼五季之时忠臣节妇苟无欧阳公之文以发之则其精神心术殆不能光显明白若是今观常宗王君陈节妇传益有以见操史笔之不易也张绅








　　赵氏铁网瑚卷九
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷十
　　明　赵琦美　编
　　春草堂记
　　余官京师时尝见蜀郡王君常宗传温陵陈节妇事甚伟及解秩还吴节妇之子彦廉方侨于郡之东仓筑堂海上奉其亲来居取唐孟贞曜诗语扁曰春草介友人徴予记焉余虽闲居田里文思荒落然既嘉节妇之行又喜其有子也能遂已于言乎夫贞曜之诗言人亲之爱子于其有行也念虑周至如此区区之孝不足以报其恩犹寸草之防无以答三春之晖斯固为游子者而作也自海内兵革人子之行役于逺贻亲之念如孟诗所云者盖不可胜数皇上启运脱吾民父子于水火欲与之休息使陟岵鸨羽之音不作故如彦廉者皆得以养其亲而乐于畆之中何其幸耶彦廉既不能自侈力营斯堂以娱亲心以称上意且不敢苟以为足又取此诗末章之谊名堂以自厉焉岂不重有可嘉也哉当春阳既舒土膏润沃彦亷从其亲游于斯堂之上顾草之生于庭者甲頴发坼取是诗载歌而兴起之则爱敬之心有不与之油然而俱萌者乎虽然时有代谢则春有时而徂物有荣悴则草有时而衰亲之恩无穷则子之思报者无时而当已也彦亷知此而求之凡所以致养者朝夕若不及焉使吾亲融融熙熙以乐余年于升平和气之中则斯堂之胜无时而非春无草而不荣矣若余不幸早失怙恃欲报之而不可得行视丘垅于霜露秋草之间彷徨怵惕思欲如彦亷者其可得耶以余之欲为彦亷而不可得则凡得为彦亷者可不思所勉哉诗曰孝子不匮永锡尔类彦亷归寘吾説于壁俾登堂覧观者亦或有兴起之心也夫洪武四年九月渤海髙启记
　　春草美陈孝子也孝子筑堂海上以养母以春草名丰城余诠故作是诗也
　　嘉尔春草焕乎堂楣游子有怀朝斯夕斯　草之于春如苗芃芃宜尔令母福禄攸同　孰不有母甘旨有违春草有堂孝养及时　孝养伊何定省温凊顾瞻春草寤寐是警　春有代谢草有荣枯母恩汪濊终古不渝太史有文我歌以续凡百君子春草是朂
　　春草六章章四句
　　春草曲【有序】
　　春草堂者陈母庄奉养之所也庄以贞节着其子彦廉恐其事湮没请于翰林危太朴以作传髙季迪以作记可谓能尽孝者矣予嘉其志遂作春草曲一解使歌以悦其母之心是亦古风人之防也
　　春草堂前春日好春阳才动勾萌早裙腰一帯湖上隄今见罗生堂下道鸟衔树中颠倒植犹托孤根土膏抱萋迷緑色宛如罽雨露滋荣不枯槁堂中阿婆鹤髪垂兰佩茝缨珠络褓草心游子念恩爱坐挹春晖祝难老祝难老愿莫违合驩忧岂殊种蝴蜨忽来飞上衣春明芳草履綦迹一度春风一度宜淮海秦约
　　春草说
　　春之为令始四令也三令之气皆所以终春之气不有其始曷于以终春之气也葢亦博且大矣凡物一受春之气而草木其易生者草之为物一息而蔽原隰信宿而穷莽苍其尤易生者乎以易生之物而受博大之气天地之间无隙壤矣然春之生物也不自徳而受其生者则不可不徳之也天地者万物之父母而春者父母之生气也受其气则当知其所自出一草之防犹然非草之防者其谓何哉人之于天地之间犹草之盈壤地也草之盈壤地无知也犹当不忘其所本人之于天地之间亦灵矣顾可忘其所本乎天地者吾祖之所本吾祖者吾亲之所本而吾亲吾之所本也吾之所本报之宜何如耶即其能为而为之不遗其余得为而为之不至于过亦足谓报之与古人所以兴寸草之心难报三春之叹也乌乎昊天罔极终能遂其报哉虽然尽其道以自治存其心而不懈亦孝子之善处矣温陵陈彦廉氏题其奉亲之堂曰春草徴予申其义也为是说以贻之太原王行
　　春草辞
　　陈母庄蚤寡以贞节着闻其子宝生字彦廉能养尝作堂奉母且自谓母恩无穷而难报因取孟贞曜游子诗语扁其堂曰春草髙太史季廸既着为记予复为作春草辞使歌以寿母葢欲子之心与母恩同无穷也其辞曰春草兮青青罗生兮满庭望王孙兮不归纷百草兮愁人【叶如之翻】结幽兰兮佩之采莫采兮江蓠东风发兮芳渚晞朝暾兮以雨荪亦乐兮有母【叶满补翻】日承顔兮堂下【叶后五翻】把瑶华兮琼英【叶于良翻】日方永兮嵗未央羌进拜兮羞予觞春欣欣兮百草生【叶诗王翻】草生兮有心【叶诗容翻】春复春兮焉穷蜀郡王彝造
　　春草辞
　　泉南陈彦廉氏少孤中鲜昆弟作堂于娄江之上奉其母庄以居名之曰春草为制春草辞六解俾寘之堂壁或可少朂孝养之意云
　　堂上防衣斑戯舞娱亲顔俯首堂下草生意待春还春还芳草碧子长赖母力草色有荣枯母恩无终极严霜摧老榦弱蔓縁孤根春至清阴满难酬雨露恩既无池塘梦肯作王孙游愿身化为草根叶镇相樛薰风被荃葛儿衣袗絺绤一缕与一丝咸自母手绩主妇能调膳升堂具防甘草蔬郎自饭举案对宜男汝阳袁华
　　春草堂赋
　　夫人之异乎草木者惟心而已矣况春芳之发妍见生物之流靡布阳光之满目溢和气之千里或荄甲之怒生或肖翘之并起彼敷秀而扬英皆连芳而竞美虽小草之含滋亦春阳之所被感弱质之无情念生成之有自时其芳雨既歇新緑乍摇碧波如剪翠烟未销曳罗裙之一色迎舞袖之双飘乍丰茸之既接忽空蒙之已遥沐晨光于晞露散芳气于防飚烟融暖以薰人日照影而齐腰鸟飞没而青山欲尽人醉卧而紫骝不骄怅王孙兮归未得思美人兮不可招叹金谷之铜驼连别愁之冉冉慨姑苏之麋鹿接废苑之萧萧岂若春蔼华堂云连新构髙节清风秀眉上寿散帘幕之春晖庭轩之白昼映鹤髪之慈顔承防衣之轻袖并緑笋以俱长偕红萱而竞秀表庆泽而弥芳吐华滋而益茂于是咏白华之句诵柏舟之篇悼严亲之既殁当贤母之盛年抱遗孤而掩泣守初志之弗谖念劬劳而抚育实保防而生全心不移而匪石恩防极之如天母之恩兮天防极欲报之兮心靡忒见芳草兮青青益永思夫大徳草生兮堂前愿母乐兮髙年母在堂兮寿且贤乐承母兮笑言草生兮堂下堂上兮酌醑儿欣欣兮乐且舞愿祝母兮多祐母之心兮载宁堂之草兮载荣母何期于报効草焉知其发生彼孝子之至怀守慈训而服膺谅人心之有托感物类之无情嗟夫古今殊时性情一致念行役者咏北堂思伯之诗赋别情者歌南浦断肠之句池塘梦里之独吟风月庭前之交翠是皆风人之所致辞静者之所取譬惟孝感之无穷仰恩私而弗替常存爱日之诚式副命名之义葢亦登三吴陈母之堂然后识千载孟郊之意也耶谢徽譔
　　春草轩中隠几坐中有袁髯闲似我欲浮青海狎羣鸥儗向鸱夷借轻舸二月水暖河豚肥子苦留我我怀归半铛雪浪薫香茗扫榻萧条共掩扉麝煤蠒纸齐梁笔宝绘珍题品神逸洗涤古玉龙眠池临榻竒踪净名室红蠡卷碧春将酣槟榔蒌叶嚼香甘夜防更鼓湘妃瑟笙磬同音咏雅南别君此去何草草山为回旋海为倒令威白鹤会重来世人胡为易衰老倪瓒　是日袁君子英同集轩中壬子正月九日也
　　春草堂诗
　　维林之隈维水之涘有美斯堂匪华匪侈　登堂云谁燕岂之亲下堂何日小草咸春　春日晖晖春草离离罔极曷报我心伤悲　春日煦煦春草薿薿防甘孔足我心徂喜　睠彼春草一嵗一荣亲年弗再静焉忽惊日徃斯恻日来斯惜母金玉宝所宝维日　岂维安
　　之室庐之崇岂维奉之口体之丰际天极地其曷能穷百年斯终多罹物迕幸虽有恃永哀失怙愿今终身
　　不离膝下始终厥事靡不由度　何辰云良徂跻公堂春酒斯飨以称眉寿以祝其庆
　　林隈九章六章章四句一章六句一章八句一章五句勾吴张适
　　綦履鸣佩左名间佳儿佳妇及承欢天回白日临瑶席露洗红萱出画防小爵注春宜燕适长裙曳翠可髙寒升堂拜母俱名士一记何慙在史官庐陵张昱
　　寄题陈氏春草堂
　　青青草色映帘帷寿母朝朝玩緑滋有句不縁春梦得傍人错道谢家池始丰徐一防
　　海宇升平今一统化日熙熙万家共孝子堂前爱景长霞绚晴光浮画栋东风百草映堦生緑褥幽丛若新种生意应从乐土滋独讶芳心露偏重孤衷未足报春晖陟岵仍怀九泉痛毎叹欢情不及施觞爼春秋寄哀恸犹幸庭闱慰母慈孝爱深期百年奉视膳晨昏有防甘妇馔中厨子亲供笋穿寒谷忽抽萌鲤跃冰溪暗消冻承欢已自乐无涯愿得长年两眉纵寿酒倾来拜膝前杯面椒花春影动慈容有喜正忘忧佳句无人空入梦衣上朝看碧色新母手辛勤表防缝儿生宛似草根芽长养还因昔培拥母今白髪映顔朱贞节传人口争诵题诗谁继柏舟篇太史升堂有新颂陈留阮维则
　　春草堂诗
　　春日迟迟昭明有融茀厥丰草零露浓浓春日载阳休有烈光菶菶萋萋零露瀼瀼父兮母兮怀允不忘念其先人经营四方死生契濶我心忧伤　春日迟迟燕燕于飞野有蔓草维叶萋萋母也天只恩斯勤斯长我育我鬻子之闵斯欲报之徳如之何弗思庶几夙夜我心不违　春日迟迟葛生防楚母曰嗟予季行役适彼乐土谁其知之爰得我所有纪有堂筑室百堵自堂徂基在河之浒相其流泉泉源在左于我居处西南其戸春日迟迟乃寝乃兴焉得萱草殖殖其庭子兮子兮靡依匪母子有酒食尝其防否左右秩秩其豆孔硕南有嘉鱼或燔或炙令妻寿母陈馈八簋洽比其邻式燕且喜岂弟君子有孝有徳敬慎威仪其仪不忒天锡纯嘏如冈如阜如松柏之茂俾尔炽而昌保艾尔后俾尔耆而艾以介眉寿
　　春日四章二章章十四句一章十二句一章二十八句集诗句河南陆仁
　　靡靡堂庑草托根近华楹膏露既濯芳惠风复扬馨匪蒙阳和力孰使防物荣中天映景流青节坐易盈但忧徳泽违岂惜憔悴并愿言相蔓结嗟彼春逝程寸心虽难报防去当还生　余既为廉彦记春草堂士大夫多赋歌诗之咏尝出以示余因复赋五言一首记之明年秋七月望日也髙启
　　几见东风吹草青一身偏自念初生从今白髪应重緑歳歳春来母子情王彞又题
　　青青堂前草雨露日已滋防风一相过众叶何纷披繄彼堂中人娱养方在兹芃芃生意足蔼蔼春晖迟草荣倐以萎母爱无时衰嗟尔孝子心不为寒暑移忘忧岂无萱爱日亦有葵罗生满庭阶擥玩足自怡奉觞介眉寿百年以为期我歌春草篇为续节妇诗江阴张宣地轴回阳脉天光变物辉寸荄初被泽尺土尽生肥頴发因防雨萌抽借薄晖白分行迹黒细帯烧防稀厌浥含宵润防茸待旦晞野晴光动目江暖色侵衣不入诗人梦谁怀游子归舜田同冉冉尧日正霏霏报本知心切衔恩愧物防愿生仁孝地柔緑媚庭闱吴郡张委漫端
　　春草堂铭
　　温陵陈彦亷作堂以奉母扁之曰春草葢取唐孟郊诗语也吴郡申屠衡为之铭曰渠渠斯堂厥位面阳吾亲来居载燠载凉青青草藂色映牕牖匪兰而芳与萱偕茂念昔天寒繁霜夜零凝阴惨杀枯荄弗萌阳春既还百卉均被覆以恩光煦以和气或蔓而延或株而连緑柔风偃碧萋烟绵仰瞻阳晖恩深罔极不滋而荣不拥而植寸心之防阳徳之溥虽曰报之于晖何补报虽弗能奚敢怠忘矧于养亲及兹寿康时以序迁流景易失吾养无违孜孜爱日物以春荣亦以秋悴吾心有恒匪懈于内鼎列肴珍匜浄醴醇融融泄泄无时不春人孰无母母为节妇人孰无子子孝且友池塘有梦王孙不归赋咏虽工风教曷裨凡今之人孰无秉彞载登斯堂视我铭诗
　　陈氏春草堂记
　　妇以节称尤士以义称美斯叔世之论惟是妇士不可以节义称若不可以一徳名者斯士斯妇殆真为斯世英故妇以节称非妇之幸也甘节不着乎夫妇陟方不伤乎厘降柏舟之誓圣人独悲之易书之世诗春秋之世莫得而比矣陈思恭妻庄年廿四嫁逾年而生子子生四月而思恭贾海外音问不得闻者四载众谓思恭已死庄悉屏去华饰织袵为养育计或讽之更嫁辄恸哭连日夜行路悲焉亡何父母俱殁庄无所依矣尤能抚其子使学不废一日思恭得间归感庄之义为好日笃明年思恭复航海去竟溺死恭中庄居丧人不能堪日课女红为食且使子就外傅今生三十有四载矣绩学好义以赀张大其族大人先生乐与之逰庄今五十有八得享其奉安居乡里嵗时宾客上堂奉觞莫不咨嗟叹赏以为为善之报闻其风者为之震厉自立兵兴三十年来其乡里妇女以节义动人耳目者不可胜数皆庄之化为然呜呼自气运之降天道变于上矣而日月之失度五纬之错行天有不得而止之地道变于下矣山崩川竭草木禽鱼之夭折地有不得而止之惟人也乃于天倾地覆之时风頽俗败之日独以眇焉一身障狂澜于既倒支大厦于将倾刀锯斧镬不得以易其守爵禄富贵不足以变其中天道以之而定地道以之而宁人纪以之而立则以节义称之又非妇士之不幸矣大史危氏髙氏王氏皆以节妇立传传四方矣余别为序次书之于堂以为记使登者有所观感庄子名宝生字彦廉堂名春草壬子嵗十月既望齐郡张绅记武原陈孝子性禀由自然痛父为海贾身殁归九泉母兮志难夺谊不以二天抚育膝下孤辛勤三十年孝子既成立慕学崇儒先乐母寿且康采裾映华颠堂前女贞木枝榦金石坚堂背蘐草华顔色春鲜姸女夷鼓天和感物怀其恩色养志毋违喜惧心卷卷芳园采冬笋层冰跃寒鳞撷蔬饭嘉宾道义日讨论墨星灿缃帙琴荐鸣朱弦兹堂庶永久俗厚风已淳防毫挹娄水赋此春草篇南昌卢熊
　　泉州两义士传
　　孙天富陈宝生者皆泉州人也天富为人外沉毅而内含宝生性更明秀然皆勇于为义初宝生防孤天富与之约为兄弟乃共出货泉谋为贾海外国天富曰尔母一子唯尔吾不忍尔逺尔母涉海徃异域吾其代子行哉宝生曰吾母即若母也吾即逺吾母惟君以为母吾行又何忧焉于是两人相让久乃更相去留或稍相辅以徃至十年百货既集犹不稽其子本两人亦彼此不私有一泉其所渉异国自髙句骊外若阇婆罗斛与夫东南诸夷去中国亡虑数十万里其人父子君臣男女衣裳饮食居止嗜好之物各有其俗与中国殊方是时中国无事干戈包武库中礼乐之化奂如也诸国之来王者且颿蔽海上而未巳中国人之至于彼者如东西家然然以商贾徃不过与之交利而竞货两人者虽亦务商贾异国人见此两人者为人有特异也自王化被海外且及百年中国之人至彼如此两人者亦不多也此两人者乃身徃其地而亲其人使其人皆见而信之有切于所传闻者两人异姓也长为兄少为弟如同气然异国人曰彼若弟兄非同胞者吾同胞宜如何宝生之母早寡不再嫁辛苦待其子有成宝生至言其母事则泣天富亦母事宝生母每忼慨为诸国人言其事辄欷歔乃已异国人曰我与彼皆人也人谁无父母夫妇子孙者两人客万里裔夷动必服中国礼俗言必称二帝三王周公孔子又能道今国家圣徳神功文章礼乐与凡天下之人材异国于是益信吾中国圣王之道海内外可共行也异国有号此两人者译之者曰泉州两义士也中国之贤士大夫闻之亦皆以为然云天富字唯义宝生母事别有陈节妇传
　　嬀子曰余读周书王会篇夷之国众矣而皆纳贡周邦孔子周人也欲居九夷然未徃也今孙陈氏以商贾徃且犹义动乎彼岂其读古圣壬书慕义而行之耶不然何其居夷而能若是也古语云放之东海而准余于孙陈氏见之矣至正二十五年秋八月蜀郡王彞生制汝阳袁华书
　　泉南两义士歌
　　泉南两士陈与孙少小相约为弟昆合疎成戚契谊重异木纒结如同根升堂握手出肺腑交拜二母开罍尊具舟期贾海外域欲度夷僰穷昆仑沧溟东望浸天烂飓风怒搅波涛浑天吴恍愡出怖客掀舞蛟鳄飞鹏鹍孙言陈宗惟汝在逺涉巨险吾宜奔汝亲头白倚门切慎勿轻去违晨昏相让不得乃更往挂席遥指扶桑暾望山行觅岛中国卉服通译侏离言防烟暮投薜荔屋趂虚昼集桄榔村逾年还家喜得宝木难火齐并瑶琨探囊用取两不较彼我屑屑谁复论急难相援誓终始时节燕庆烹羔豚义风久已动殊俗椎结相见知钦尊我闻同气有争利防墙往往隳家门及看结交喜嵗晩盟槃未撤渝情恩管鲍居贫乃共济余耳得势终相吞如兹二子古亦少简牍可使他年存作诗为继王子传薄俗视此应堪敦渤海髙启
　　余行海上孙君止余其舎座上经生硕士连日夕谈说不少厌君长七尺余慷慨负气节家僮力役百人君不急其事独聴余论议一食不舎去陈君好蓄古书史图籍能一一辨问其义理隠防常抱卷若帙数十抵余烛屡见跋尤亹亹无穷二君皆有母欲归省造大艘如长陵谓余言将伺风海上南抵泉广且游阇婆髙句骊诸国访异人采药仙人所居归以为母夫人寿又岂止好义如传所云余方老且数奔走齐鲁燕赵肌肉消于马上欲从二君浮舟求邴管者休焉二君舎我哉齐郡张绅
　　昔管夷吾少与鲍叔牙游以义相尚尝为贾分财利多自与鲍不以管为贪知其贫也尝三战三走鲍不以管为怯知其有母也管仲尝曰生我者父母知我者鲍子鲍知其贤荐于齐桓用为相遂霸诸侯服夷狄春秋既传其事照耀简册而后世以管鲍为美谈至今传诸人口不泯泯也泉南孙氏惟善陈氏彦亷亦皆以义相处共出货为贾航海外国孙以陈有母在不忍逺去代其行至货集赢美利百倍一髪不自私亦无锱铢计较于方寸间义声感动蛮夷异域称服其义往来万里华裔间皆谈泉南两义士世常説古今人不相及今孙与陈其意岂异于管鲍哉呜呼朋友以义合者也余每怪世之人不以义处而以利趋当其同利之时暂相党引同居之际暂相愿慕同饮食笑语暂相追逐拜父母托妻子倾心腹露肝胆指天地神为誓生死而骨肉者疑若可信及至势穷则好絶利尽则交疎一有毫髪利害则付之茫然略不相顾甚乃反相贼害者有焉其愧于孙陈氏者多矣至如人之兄弟同一父母也手足同一气也间生衅隙父母在时视犹涂人亲殁酷若仇讐其得罪于名教为何如此孙陈氏交虽异姓义同兄弟者又有间矣余自闽南来游淛东西过吴门适道多梗遂浮海东归邂逅惟善彦亷同舟初相见时未知其何为人及出示袁子英所书王常宗作两义士传信知其倜傥尚义之士也从容间来求余文余摭管鲍之事以表二公之义又所以为世道之一嘅虽然人之大伦朋友居一不患人之不能交惟患其交而不能久久而此心不移者为难君子慎终如始此全交之道也余又于终篇言之以为赠是嵗己酉二月前从仕郎泉州徳化尹永嘉林常伯庸父撰
　　泉南诸山何防清源洞天仙所都赤明开劫风气舒玉检丹书秘神符重楼复阁山之隅鸟道百折非一涂云旂昼下徃猨呼钩辀格磔啼鹧鸪松风谡谡吹笙竽芝兰荪蕙春芬敷巴日华黄荔子朱羽人飞行天为徒或跨白鹿骑于莵狭以鸾鹄从双鳬东穷弱水窥蓬壶亦有莆田列仙儒以鞭鞭石石受驱长桥横波龙脊痀下通舟船上轩车琉球一髪云外孤蛮蜒出没乗舳舻南金大贝犀象珠川倾山积来委输九日特立青莲柎秦君屏迹贾不沽闭门著述与世疎有唐宰相陈谏书谪官南迁鸟在笯室家既逺身乃瘉为卜兹山藏其躯感怀友义增欷歔尚存丹灶亭已芜山川清淑气郁纡维孙陈君生絶殊孩提嬉戏同里闾翻若丹穴双凤雏下览徳辉瑞唐虞又若汗血天马驹奋迅岂与驽骀俱南游百粤北燕胡偲偲切切相友于志坚金石矢弗渝管鲍陈雷张范如宁竞锥刀较锱铢朅来娄江住斯须城南新僦宅一区前槐后桞荫屋庐草蔬同饭步同趋嘅彼薄俗肆觊觎附势逐利情愉愉刎颈之交汉耳余反面仇敌良可吁以桞易播忠诚孚髙风千古敦薄污嵗寒松柏知后枯好事绘写开新图我作歌诗匪从谀愿子善保慎厥初右旧题孙陈嵗寒图重书于义士传后汝阳袁华
　　右泉南两义士传蜀郡王彞常宗所制也义士者何孙天富惟善陈宝生彦亷也两人者之事常宗传之详矣余故弗道窃独因义士之名而重有感焉昔者先王之世人有恒业士农工商列之四民农以资稼穑工以利器用而贾以通懋迁惟士也若无所职于其间葢其服勤乎诗书周旋乎礼乐出入乎仁义而被服乎忠信者殆农工贾之不类然亦不能不与之而俱化也自先王之教不行农失业于稼穑工失业于器用而贾失业于懋迁夫士也于诗书礼乐之化仁义忠信之泽亘百世而不可易者亦相率而丧其所守噫四民失其业可胜叹哉今观孙陈氏二子之事有不能不为之慨然者矣夫二子者皆以贾为业然皆能以古道自处不屑屑于货利而惟义是图至使遐陬海壤文身雕题之俗乐闻其风皆以义士称之贤士大夫与之游者亦皆喜谈而乐道之抑何以致多如是耶岂非去古既逺先王之教几絶有能笃古道于寂寥千载之余君子予之唯恐其或后与故夫四民各専其业者分之常也昔也士之业农工贾能为之今也农工贾或末失其业而士之业乃并与其心而失之农工贾失其业不害其为农工贾士而失其所守其不为农工贾之所鄙也几希若人者之业固农工贾之一也若人者之心为士者有弗之及也业农工贾之业心士者之心余乃今失之于此而得之于彼矣余闻名者实之宾也名不称其实君子之所不道也于此有人焉薄财利崇信义不専士之名而有士之实则夫遐陬海壤文身雕题之俗称之曰义士者宜也贤士大夫喜谈而乐道之亦宜也夫既有闗于风化之厚薄其可无作乎余惧世之人縁名而失其实鲜不致疑于孙陈两义士也于是乎书吴郡谢徽识
　　泉南两义士异姓乃同心同心而同居利矣能断金不见横海虹梦见海畔路梦随春雪舞回风思逐奔湍向东注娄江之水沄沄其波方舟容与遄归以歌叶落不息飘扬无踪大风云飞嗟彼断蓬人生乖离式与此同翩翩者鸿飞鸣相随睠彼憸人我心实悲兄弟戕贼室家疮痍背义竞利曾弗之思两士相尚以义其谁似之倪瓒壬子春
　　泉南义士行
　　温陵向南通海舶贩宝诸番共为客经年越险入风涛往返那复计身劳两人一心金可断万里虽遥何足算他人重利不重义飜手风波起平地众中结交非不好中心如面宁可保君家兄弟非一姓肝胆相倾向明镜可怜世上轻薄儿纵为骨肉亦生疑陈留阮维则
　　金石交为孙陈二义士赋
　　金石交金不可折石不可磨泉南二子重义如山河金石虽坚无以过泉南之山若砺而嗟峨泉南之水若带而委蛇念昔髫鬐约为兄弟信誓旦旦生死靡有它义士各有母二母相好母视其子子视其母恩义弗少差嵗时共酒食更相为寿乐且和一出一或处或同凌风之舸万里行鳄波南贾真蜡与阇婆东极三韩及耽罗归来分金弗私有况彼义让情尤多呜呼一斗粟一尺布淮南至今民尚哦呜呼时之人兄弟相虐朋友为讐奈尔何金石之交古来有二子之义义甚都可以敦薄俗激贪夫鹡鸰为尔咏伐木为尔歌泉南移家来此娄之阿比邻相接辅车相依二母髪已皤石可泐金可磨人心天理无时无猗嗟二子之义可以为世模岂无好事绘缣素写作孙陈交际图樵雪生河南陆仁
　　泉州两义士赞【并序】
　　余在京师日与太史稽岳王先生往还邸馆论朝夕弗怠一日与余言温陵陈节妇庄之贤甚详史氏以庄在未可预元史姑述之以俟继而大夫士多咏歌之为风俗励裒成一卷求一言于卷末余以事鞅掌未有以复于先生也及还吴节妇之子宝生持稽岳所制泉南两义士传示余求赠又知宝生承家庭之训尤能行古道于今之时虽欲无言不可也尝读孟轲氏之言曰义人路也又曰义之实从兄是也则是义乃人所举足而不可离者何世之人舎其路而弗由滔滔者众耶其于所亲尝有物我不肯屈下安知所谓从兄之道乎今观宝生与同郡孙天富初约为兄弟共贾海外国二子恐皆离其亲为忧也乃更相留十余年百货既集并不私有一泉其事亲从兄之际曲尽其道周穷恤匮之事咸适其宜较之叔世之士不多有也非特士大夫称其为义至若遐荒逺陬之夷文身雕题之俗咸称之无异辞焉孟轲氏所谓人路二子不惟行之于其近而且无逺而不到异姓而亲过于同胞其于义之实有不可胜用也传曰不顺乎亲不信乎朋友矣又以见二子平居事亲其有不顺乎哉皆君子之可尚薄夫之可敦也故余既赋节妇诗复为赞以附义士传后云猗与二士异姓而亲隠居行义冠乎羣伦望之玉润即之春温允矣君子薄俗可敦勾吴张适制
　　右泉州二义士传乃蜀郡王彞制文汝阳袁华古事载甚详观其初约为兄弟谋出货财贾海外国时俱以母在相让涉险葢亦恐其危身以累及其亲是亦可悲也及后更相去留歴诸番国积十余年共财不私感动番国人凡见之不以名必呼为义士是更可尚也今俱以老母在堂迎侍东吴太仓左右就养菽水之欢如一姓焉是以人士之乐善者莫不升堂拜其二母愿从其二子游而母子者方以困穷恤匮为急不贤而能之乎是更不可不敬也且孙陈二士十余年间歴外国涉巨险而身安母健非有阴隲在天则报施善人其能若是之厚也夫庐陵张昱述
　　右陈氏节义集春草堂泉州两义士共三卷诸公手迹俱存惜埋没里中人罕知之尝于名公集中见题陈彦廉所藏不知彦廉为何人也一日于沈氏覩三卷焉则知彦廉好义人能表母之节于缙绅文字间其名将不朽矣沈氏观后一载复于文徴明停云馆阅而録之共二十八翻
　　卢贤母传
　　卢贤母者大名卢氏之母也姓周氏其先彭城人为临安令卢君继室其归也先妻遗孤犹巳出焉已而生守仁次守礼自孩提至长贤母使与前妻子食同器衣传服居宿一室而学问同业咸孝敬厚重周慎儒雅入事尊长出接师友恂恂其容棣棣其仪有子弟所当职之事则相劳谦逊让以为蔼然友恭之情不见有先后母异也闻者莫不嘉之贤母曰不如此吾则与常妇人等矣且吾自昔归卢氏家先人命之曰女在女也以孝事其亲今移所以事亲者徃事舅姑无怠而从夫以义育子以慈能此数者人伦之本也夫夫妇妇父父子子而家道正矣葢家之本在身其去此而以是辅佐君子言存衿鞶恒恐一不践履以忝所生以辱夫子其何敢忽耶故凡从临安君守官四方三十年卑而为州宾佐髙而为行省属或涖民或赞政所在以能称葢不恃其才足以有为徳足以及物而令妻之贤亦多有以相成于其间也其在江浙行省时杭有妪为人贾衒失珠与金无以偿主将杀身以自明哭而过市贤母闻而哀之谓其夫曰老妪所失无几何今将以死塞责窃怜其不幸愿脱簪珥为偿而徐访所遗失可乎夫子曰善贤母乃止妪无死出已有以酬直随购诸市数日得之事闻省中自宰相以下称誉焉至其治家则勤劳恭俭逮颁白犹先诸妇以蚕绩之事戒之曰吾固知与民争利之不可为也拔园葵去织妇公仪子之禄厚耳今吾家才升斗恶可恃此而教男女以惰慢哉故临安君居官清慎不殖货利而家自饶以夫人氏之勤于生也其端居闺门尤好尚礼义凡族婣亲戚与所识穷乏者有不能嫁娶贤母曲为醖酿以成之至有生子而贵盛者会有不能殡埋及死无所归则为具棺给丧徃徃而是仁者称有燕山窦氏之遗风焉异时临安君倅浮梁顾守仁为学未竟闻可堂吴氏以明经教人遣之从学贤母晨夕固勉躬自检其所业设疑问难以开其子之论议所与游处者有不端谨辄命疏之其可与共学而适道者则劳来崇惟恐其子之不相亲焉故守仁卒能自立遭丧乱而贫隠居吴中耕以养不縻于官禄有古髙士之志操云洽母教也贤母生六十有九年后临安君十五载卒至正二十年春正月七日也守仁以礼合葬贤母于吴县横山之陈湾临安君墓兆时先室子名守廉仕粤中闻讣抱终天之戚至于伤生焉而守仁也哀毁骨立自致逾礼士林称孝传曰仁者其子必仁则孝子原出于母氏之慈也审矣贤母有孙十有六人而蕃息至于曾孙具成长矣皆礼乐文物称其家子弟故君子谓贤母于卢宗为孝妇于室家为令妻而独以贤母立名者则汉刘向氏传列女八篇而以母仪为首之义也其仁知贞顺之行贤明辨通之节可兼包焉诗不云乎淑人君子其仪不忒其仪不忒正是四国用是见卢母之徳之贤是为四国之表仪也是宜有闻于世初临安君致政朝廷行厚典追赠其先亦命贤母为恭人云是年九月乙丑后学夷门朱桓谨述
　　右贤母传前翰林国史院编修官朱桓为故临安令卢君夫人周氏作也初夫人归临安君时君有前妻之子二人方在防夫人抚育之如己出也夫人复生二子同仁一视不以亲疎间焉传中称其食共案衣传服学同业之类不一而足厥后四子皆成立或仕或隠皆为时闻人生孙十有六人皆能克绍先业至于今不殒坠自非夫人之淑徳懿行义方家范有以维持之曷能至是哉夫人真贤母也尝观世之为继母者率多偏私悍妬在陶唐氏时而瞽瞍之妻尚然况三代以降乎如闵损王祥薛包之母皆有所激而后成慈母也苟非为子者纯孝不倦亦终于骨肉离间纲常废斁而已耳若卢母者仁爱之心终始一致卒能保其家室延及嗣诜诜绳绳久而弗替吁真贤母也他如内助夫子克勤克俭以裕其家外睦婣族赒穷防匮以行其义脱簪珥活贩妇于濒死给棺敛济乡隣之艰急何述而非羙行也为之立传不亦宜乎世衰道防俗不古若天理民彞销毁殆尽至有一家父子兄弟相视如涂人仇敌者探其所由则多以惑溺妇言之所致终而至于索其家斩其后而后已于乎闻贤母之风盍亦少愧哉丹阳孙景乂书
　　卢母颂
　　懿彼卢母贤而知礼视前妻子过如已嗣啓夫出金脱妪求死君子义之遂传其事鲁阴饶介
　　贞哉妇徳岿然母仪子无后先同视仁慈脱已簮珥济妪艰危贫乏婚葬博施以赀防防徳厚天道有知丹桂呈芳兰玉生竒九泉云逺幽光在兹太史宜书振尔民彞翠微老樵钱昉
　　物故卢氏母周夫人挽歌辞
　　贤哉此媪相良人所至俱称徳化醇妇道雝雝银鹿备母仪抑抑彩衣新避兵逺忆重城路同穴全归百嵗身日莫青山水呜咽诸孤哀恸彻秋旻遂昌郑元祐卢家有贤母徳义至今传慈防恩无间周贫命获全良人官宰邑令子隠耕田谁续鸤鸠作芳名墓石防坚白老人周伯温题
　　我失慈亲早欣逢继母贤抚恩怀罔极抱痛实终天义笃恭人行文雄太史篇谁怜感风木开卷一澘然吴郡许中
　　近病暑牕身少愈李生携传喜相过卢家有母贤如此吴会诸公咏不多春晖余寸草滔滔江海振颓波二南徳化王风逺青史荒凉奈尔何西蜀陈曾虎题魏郡卢贤母闺门淑徳均抚遗先室子守节未亡人头白犹勤绩时危独采苹幽宫光锡典直笔着坚珉曲江钱惟善
　　叹息卢贤母芳名太史知偿金求活妪教子遣从师闺阃修嫔则乡闾着母仪伤心埋玉处风木有余悲永嘉曹睿
　　贤母嘉声着传家懿徳存整齐施轨范雍穆肃闺门教子心犹切从夫义愈敦板舆游后圃防服戏前轩冬雪曾聨絮春风尽树萱嵗时储黍稷禴祀荐羔豚封鲊仍还县埋钱更筑垣孟机尝示训班史每能繙蚕织先诸妇勤劳饬后昆迁邻依学舎欵客具盘飡宗戚逾姻睦云仍自衍繁人怀周急恵妪感代偿恩重羡持贞节还堪配淑媛黄麻承雨露玉树映兰荪遗行真须纪恭人端可尊阴功殊亹亹善庆亦源源招挽歌悲些揄扬乏雅言松楸暗丘陇霜露惨郊原浇俗当惩励史官宜讨论瞻驰拜遗像追悼重伤魂　皇庆二祀先君掾浙省时卢临安为大理幕宾越四十年余以廕补官于吴中适会樵隠徴君询其所自始知为临安君之仲子不敢忘世契遂与订交交愈久而情愈笃至正丙申罹变故乃馆余于其家获拜贤母于堂上观其治家以勤俭教子以义方春蚕秋织必先于诸妇处内外之事咸得其宜髙谊厚徳不能纪其万一于戏真贤母也暨观樵隠绩学勤律身谨事亲孝教子严隠居不仕躬耕于石湖之滨或泛小舟徃来乡校间每以礼义相先谦约自处度越俗流还能髙洁其志趣此葢贤母平昔训诲之力也贤母逝矣我心曷忘谨赋五言律诗二十韵以寓追悼之思并识不忘樵隠之交谊也时至正二十七年三月既望南阳野逸邵复书于吴中寓所之聴风雨处兵尘十年余世道苦浇横开卷觌斯文起为贤母敬夫君昔盛年宦仕屡秉政内助得恭人清修名愈称慈抚前遗孤视与己儿并邻媪将自残舍财生彼命蔼然仁义心天锡有余庆薄西山云风木动悲兴嗣子处士君文行践欧孟髙风凛千载列史着嘉行东平完顔思敬
　　卢君有母最贤能老我惊嗟见未曾教子并无先后异事夫尚有孝廉称堂帷月冷翔鸾诰墓道云生下马陵昨夜西斋读遗传数行清泪洒秋灯夷门王浩
　　已矣恭人逝传家为范模卜邻能教子结髪早从夫银鹿欢仍在黄姑赠亦殊嗟予依广厦终嵗托艰虞邓人邵复
　　妇道肃闺门良人善政存亲疎同一体教育及诸孙戏防空遗养偿金重感恩斯文传行迹余庆有堂萱大名张士敳
　　樵隠卢君母最贤母仪妇节两超然相夫徳洽周南化教子名宜太史编华屋萱兰春蔼蔼堂松桂月娟娟时清重忆颁鸾诰百世幽光发九泉
　　继母少能慈夫人独若斯类将先室子同视己生儿裹鲊还陶侃丰殽待范逵编修有佳传为报史臣知防稽张宪
　　母仪抑抑着声华化溢闺门事可嘉皇泽已迎鸾拂诰仙顔曾得枣如采苹修祀光先业脱妪偿金照史家诸子孝称三釡养至今乔木有慈鸦蜀人李
　　家声多自孝廉传徳义当推阿母贤一妪得金忘万死诸孤成学就三迁蘐花春尽风翻叶慈竹林清雨洗烟我有亲思空落泪却因展卷倍澘然防丘山人李常卢母世称贤流芳照简编相夫能以正育子更无偏荣享青春日全归白髪年捐金生老妪兹事并堪传四明陈朴
　　郡乘尝修卢母传前朝封诰墨犹鲜脱簪曾拯亾金命断织终成教子贤彤管书辞文炳若青山埋玉柏苍然承家孙子应多显好效泷冈表墓阡吴郡傅着
　　家族崔卢盛闺门徳义尊活人双璧弃教子一经存欲效春晖报难酬防极恩荣封自夫爵不朽付诸孙髙平范成
　　贤矣卢君母柔仪世所稀贫还陶侃鲊寒忆闵骞衣老妪怀恩重穷人荷徳防临风读遗传千载挹清辉防李鲍恂
　　礼拜恭人命仁存烈士心贤名传在昔懿行着于今同爱均儿服偿寃代妪金髙坟争仰防松柏夜台深徐贲
　　题卢母传后
　　有幅巾皤然大带深衣谈礼于乡校者予不识其人窃谓承平时人已不知其衣冠今兵兴已久能不弃衣冠又不顾时之非已可嘉也问之知为卢毅夫毅夫魏人隠居吴中母周氏有贤行毅夫与其兄同处人莫知毅夫为继室子也毅夫之先府君临安令不幸早殁周氏择名师教子故毅夫长而为儒有操行遭时丧乱贫不能自存周氏殁葬祭尽礼耕于墓侧泊然将终其身汴人朱仲威为着卢母传予间取观之载周氏贤行甚详乃亟求毅夫识焉呜呼世道之降礼废乐坏人不能强之使兴也毅夫毅然独以礼自律如此吾知毅夫知守其母训而已耳至正廿七年正月既望齐郡张绅书卢临安之夫人周氏久有令名吴郡间予不识临安君而获交其子毅夫毅夫笃学树行谆谆以孝谨称方力耕旁以毕其终身哀慕之志若将与世遗今读贤母传益信其教子有自若毅夫者世亦久遗之哉开封郑元
　　临安令卢君继室周恭人抚其【阙】　　　　安众令程文矩妻教子从名师择胜友颇似陶侃母湛氏至于脱簪珥代市妪酬遗金于主以救其死则又似窦谏议而过之有古丈夫之风哉称之曰贤母呜呼真贤母矣宛丘陈秀民题
　　贞寿堂记
　　松柏挺于深林兰茝茂于幽谷根荄柯叶敷畅条达四时敌寒暑不改色不改操者由其性之正气之纯而受于天者异于凡卉也易曰贞者事之干也人之有身犹木之有干冬而贞春而元循环无端是故贞而必寿寿者必贞在物犹然况于人乎吴县尹杨彞之母夫人吴氏年八十三吾同郡人也彞迎养于吴甘膬滫髓之奉定省温凊之宜怡顔恱色左右如意一日彞踵门再拜请于予曰吾父素贫赘于外氏及禄郡曹家益贫彞也不幸生六嵗而孤有弟曰宜者生才五月耳吾母零丁艰苦躬蚕绩以衣食诸孤外大父吴翁应之尝惑于嬖妾潜令媒妁诱之改适以自存吾母毅然以死自誓曰良人亾而家贫子防命也夫贫食吾力防者有恃以长此吾志也吾夫事亲以孝称治吏事奉法循理公而不刻廉而不矫能为人所难天其或者有后也欤古人云一与之醮终身不改若夺我志则禽兽耳何以生为属吴翁有子早亾无嗣吾母遂以吾兄存礼后之存礼告外大父曰存礼杨氏子也今后于吴者吾母所以报外氏也苟母志不遂存礼逺遁终身不复相见矣翁为恻然而止于是四十又三年矣彞也祗服慈训出职吏牍日就月将幸获禄养惟吾母抗节励行劬躬正家所以承宗祀而覆遗者大矣时迈事邈湮没是惧愿夫子矜其情表其堂名记以文辞庶有以慰母心而示来裔幸甚勿靳予嘉而诺之遂以贞寿名其堂而次第其言以实其名义焉夫人道之大亲亲为先即家而言造端乎夫妇成立乎父子言父则母在其中矣然为夫为父者立身恒易为妇为母者立身恒难葢托身于人事或不偶柔顺之质类牵于私自非受于天者至正至纯其能持身坚志以全其贞固之行哉夫能自秉贞固行已无沗气充体泰久于其道防穉立而家道成心逸日休安享眉寿所谓生于忧患而佚于安乐者也吾故曰贞者必寿寿者必贞非与夫人夙罹荼毒之死靡他凛然柏舟之风及其老也幸哉有子燕喜夀母熈然鲁颂之盛称之贞寿孰曰不宜孔子曰临大节而不可夺孟子曰人有不为也而后可以有为夫人有焉其曰存礼者既后于吴试吏上饶调郡曹而卒彞也以才推择由广东郡曹史转茶盐两运司书吏升掾浙东帅府江浙行中书省满考选辟今官涖政廉敏民心翕然宜也亦补吏嘉兴郡曹歴帅府行枢宻院掾今为行院照磨二子皆有能声于时位日进禄日丰养日隆吾知夫人优游髙堂斒斓娱侍怡神悦性以先君之思自朂黄髪儿齿福寿康宁葢未艾也吾尝职太史传忠孝节义取信于天下故因其请而具述之以风励四方非私于乡党姻旧也噫杨氏子孙其毋忘夫人之徳以有辞于永世至正旃防大荒落之嵗孟夏之月哉生明资政大夫江西诸道行御史台侍史鄱阳周伯琦温父撰并书篆
　　贞寿堂铭
　　吴县尹鄱阳杨彞早孤母夫人吴氏甫中嵗以志自誓抚育彞及彞弟今枢密照磨宜皆克成立年逾八袠而康宁无恙侍御同郡周公既名其堂而记之矣又属余为铭铭曰易称干徳贞居其四书衍五福寿处其始既贞且寿伊谁克专惟吴邑令母也有旃母实吴女赘为杨妇祚用延嗣有令绪年啬杨永溘先沦亾蕞尔诸防零丁母旁吴弗母察欲夺乃志微母之贞敦全厥义家既多难号寒啼饥载纺载绩以食以衣曰彞若宜敬遵我训爰及成人聨翩仕进慈闱防侍甘防具将鲵齿鹤髪日康以彊谓天葢髙式彰显道匪母之寿曷享厥报噫嘻杨母守节不渝靡靡流俗曾莫母如有翼髙堂于鄱之溪揣徳命名维周太史申铭坐右昭示柔仪庶几来者常目在兹临海陈基
　　贞寿堂诗
　　天道有恒运惟贞故悠久钧陶大化中贞性固难朽菲菲桃李花朝妍夕已丑清霜变朱夏衰飒先蒲柳弱质心易渝苦节难独守菀彼髙冈松霰雪纷错糅苍然嵗寒姿根柢气充厚不为时暂荣磅礴千载后岂独草木然仁者宜有寿夫人吴氏女嫁为杨家妇矢言结髪初生死期不负义同金石坚气合荪兰臭双燕宁独栖结巢丽华构炎飇忽凋落孤飞二雏防霜闺未亾人秋月共宾友载诵柏舟诗芳年频皓首诗礼训诸孤三迁师孟母良才易成立伯仲允文武仲也拖长缨伯也冠章甫危世方急贤麟凤在郊薮南服有成命朱紫曳长绶车舆日以髙官崇禄亦阜上堂拜阿母此岂人所授滫髓在彞敦醴齐贮尊卣鸾刀割肥羜嘉蔬进春韭蹒跚膝下戏斑衣清昼堂前种松柏堂下种蘐草松以比贞节防以忘忧悄良时乐未央千秋遽云老在昔圣王世此事岂云少风俗日以頽心竟谁咎翼翼贞寿堂瓴甓拟琼玖福善天不爽作训戒箕帚王防为此诗于以劝嬼妵时至正廿六年仲秋黄鹤山人王谨书
　　贞寿堂诗【三首】
　　青青涧畔松嵗晏发华滋众芳日以悴风霜何独宜祗縁一气贞何处有荣衰阴阳虽代序顔色故不移人于万物中宁复不如斯惟坚嵗寒节乃异春花飞所以杨令母髙堂寿期颐　吴门尽西垂中有杨母堂龙煤铺作榜嘉名伟煌煌母也荣禄养婆娑寿而康问胡能致之惟贞神所相是行一不然万事易乃常不赓眉寿诗却咏心章　人生此世中奄忽如奔驹地久而天长几人能与俱只縁本心死暂荣还复枯惟此堂下木枝叶久蕃敷愿培百尺根芘此千嵗株金华戴良
　　贞寿堂颂【有序】
　　番阳杨侯彞奉其母太夫人居于吴婉顺怡愉备尽孝敬而太夫人年逾八袠耳目聪明克享荣养大夫士皆歆羡景慕以为世所希有而莫或知其自侍御史同郡周公为题其堂曰贞寿且推其本以记之然后太夫人之节行暴白于天下后世而天之报施为不诬矣方番阳君之弃诸孤夫人之死靡适始终不渝可不谓贞乎时丁乱离而夫人安享上寿令名垂于无穷可不谓寿乎然则贞者其基而寿者其效也彞由吴县尹知吴江州事次子宜为行枢密院照磨侯之遗爱在民蜚声籍籍太夫人之福葢未可量也渐尝辱交于侯则其称颂之也岂为过哉乃拜手稽首而述颂曰奕奕髙堂母氏所居斒斒防衣子孙燕胥髙堂奕奕母氏居只防衣斒斒子孙燕喜母曰汝彞汝惟孝慈慎移尔忠以朂我思彞拜稽首母恩罔报叨禄于朝赖母之教曰小子宜汝从于兄夙夜恪恭为亲显荣宜拜稽首伯也式好愿励朝夕长奉色笑姑曰妇前汝顺汝怜愿汝得妇如新妇贤惟尔诸孙绵绵瓜瓞婉娈在目我心则悦宾拜胜爵用陈寿辞母徳母言实惟姆仪人孰无母福则希有母贞其守天与其寿母孰无子甘防靡常孰如母儿朱紫在旁爰昭颂声匪溢其美式丕民风徴于太史防稽姜渐
　　翼翼贞寿堂肃肃贤者居堂上鹤髪母霓裳而霞裾贞节四十年夀今八袠余斯堂得嘉名请试陈厥初母也实氏吴番有先君庐良人溘先露生计亦沦胥誓言赋栢舟那复咏闗雎志存杨氏祀靡暇防其诸大儿甫六期小才五月且辛勤立门戸寤寐课诗书崭然见头角籍甚多名誉伯为邑大夫仲随李轻车防衣日就养树蘐满庭除兄弟进甘防夫人御板舆自饮吴郡水胜食武昌鱼令徳兼寿考此乐复何如瞻彼堂之阴嘉树郁扶疎上有双凤雏和鸣自虚徐爵位日以髙禄养日以舒生封有令典宠渥在吹嘘煌煌太史笔辉映百车渠桓楹俯流水过者式其闾吴郡沙门妙声
　　贞寿堂前风日迟夭夭寸草答春晖儿兮事奉心无怍母氏康强志不违后日腰悬季子印只今身着老莱衣熙然鹤髪照緑酒金鸭火温香霭微倪暎
　　贞寿堂诗
　　贞寿堂者番阳杨彛奉其母太夫人吴氏之堂也彞父早丧太夫人方盛年而居其志确不可夺以能教育其诸子皆克有成彞以材胥发身从事于时仕日达其弟宜亦腾躐仕涂廪廪向用太夫人春秋益髙安享荣养当世之钜公显人名其所居堂贞寿复记以文士大夫徃徃托之辞华为章侈之太夫人之卓节懿行遂闻遐迩彞字好徳今自吴县尹超迁知吴江州事翮因与之友善则为之颂诗美贞寿焉其辞曰有蔚髙堂奕奕甫甫云谁之居杨侯之母瞻彼緑竹其叶青青雪霜弗凌寿母之贞凌髙堂有蔚甫甫奕奕谁其作之侯维好徳树以松栢松栢方茂如石如金贞母之寿　其贞伊何率礼弗弛谓天无二夫也天只夫之逝矣秉志自矢靡不罹覆翼诸子永贞之吉以绥寿祉　其寿伊何衎衎耋耄黄髪中处载言载笑祝鲠左右祝饐在旁庶殽孔嘉甘防既将式歌且舞宴娱髙堂　其堂伊何栋楹盘盘榱桷桓桓维居之安维杨侯之母以乐以般眉寿攸介上天之赉宜尔康而泰则莫有艾　至正卄有六年龙集丙午夏五月初九日作于吴门之寓复以古书之上元杨翮
　　于皇犠经雷风为恒立不易方妇道是徴恒其徳贞妇人之吉其吉伊何惟终从一允仪刑式久于其道明徳惟馨宁且胡考粤鄱杨侯母孟母贤遭家不吊夙殒所天父兮不谅母志欲夺夫也天只天胡可越人一其天移天匪人洵兮靡忒誓终厥身志定于义金石弗坚崔崔甘节清风凛然二孤防防防在襁褓劬瘁顾复至克有造孟守大邦季赞枢密聨跻膴仕蜚英王室皤皤夫人背台齿儿锡羡纯嘏戬谷攸宜两侯克孝恪防养志尊之顺之鞠躬不匮爰崇华构载树以蘐怡愉朝夕夫人宴安呜呼休哉夫人之贞体易之恒匪松栢之青于戏休哉夫人之寿惟贞致之曷嫓乎冈阜之贞之寿自夫人之身日监在上单厚有申既永其年又祚其子昭昭天明不逺伊迩岂伊祚子禄绥方滋绳绳后昆勿替引之栢舟矢诗黄鹄作歌三灵与明泰山同峩维斯人斯千古髙表猗欤夫人耿介并耀评隲懿绪形容盛徳其风肆好显视女则京口顔肃再拜上
　　南山白鹤辞【有序】
　　鄱阳杨母夫人吴早失所天矢无二志或有讽他适者则视如仇焉勤纺绩以为衣食教育二子成材并登显仕而夫人年逾八袠安享荣养可不为之贞且寿乎前侍御史周公温父榜其燕居之堂曰贞寿又为之记大夫士从而颂美之呜呼妇徳不出门自房中之歌废战国以下方着于外非妇人之幸也后世俗益偷风益漓遇患难能守纲常之正者千百中不一二见其一见之君子以为难必暴白之为千百世之所劝此传记歌颂之不可少也余久病文思荒落苟闗于彞伦风教之事辄不能黙焉一日夫人之仲子宜持卷示余故为赋南山白鹤辞一解使歌以寿母或足以为薄俗之劝也夫辞曰南山有白鹤兮长松之颠一巢生两雏兮羽衣未全溘然失故雄兮哀哉其鸣可怜慎出入与止宿兮不与同类而蹁跹朝啄青田之紫芝兮夕饮重渊之清泉洁身以自固兮不肯戴夫二天保二雏非一日兮忽聨舞而共鶱飞鸣兮太清之表饮啄乎王母之筵或驭瀛洲之客或驾昆仑之仙将非凡间之享及时足乎王前日复日兮年复年鹤之寿兮百千母之贞兮子之贤松之居兮完且坚曰其居为贞寿兮孰谓之为非然勾吴张适造
　　植芳堂记
　　余友生沈君复吉授经余门又究习岐黄氏之学于世之名能者治其所居之堂扁曰植芳请记于余欲大其説余谓夫取诸身者莫若喻诸物取诸物者莫若验诸身故志洁矣其称于物也必芳学博矣其游于艺也必芳行成矣其发于言也必芳言达矣其流于后也必芳今欲以植木之术而为此身之喻植得其地而生生则芳且荣矣然则此身之主宰者在吾方寸之地培之养之蓁秽净尽其所得于取物之効者近之事父推之及人何莫而非学也岂世之所云小道者哉昔之语植芳者曰董仙氏曰苏仙氏董氏治人疾疾止俾人植一树杏计实易粟以济诸贫苏氏将仙去语家人植橘凿井曰后此必有疠疠吾人者与人橘一叶水一器即愈后果验彼二人者以仙术寓医然迹其心亦可谓博施矣故后之善植者必称董苏云今生之植将不在乎此而在乎彼生起谢曰名言也书以为记会稽铁崖杨维祯廉夫撰
　　世莫贤于董奉种杏廉于取财予独谓奉之种杏乃其巧于取财也取财于人至于再至于三则已贪矣况不义乎取财于天虽嵗取之不以为虐况所推与又一于义得不谓之廉乎二者之取其利一也然世知取于人而不避其贪而不知取于天亦不失于廉此奉之所以髙出千载而人不及之也吴中沈君复吉儒家人也防嗜书长而精医不惟得董之学而又得董之心然嫌以董自负故榜其居药之所曰植芳而不曰种杏大凡以术鸣未有不严其视瞻髙其已能虽司马季主犹不免此惟儒者则不然以是观之吾于复吉知为儒医有不徴于色卜于言而无疑矣加以廉于取财义之声着于人人则其去俗工衒艺以求售者奚啻千百哉虽然名可辞也实不可辞也苟辞其名而并去其实吾恐君之徳不竟且不能无于陵仲子之讥则又过矣观铁崖杨先生文故既美其徳而又规以中庸之道云洪武己未八月既望登仕佐郎国子助教江阴孙作识于京都国学之西斋
　　植芳堂铭【有序】
　　人贵自树立流芳遗臭皆由己而已兰室鲍肆随所入而吾身之得丧荣辱系焉故屈大夫慕芳洁而畦蘅陆内史潄芳澜而游艺可谓能自树立者矣彼海上夫以臭为芳而逐之不止至秽徳腥闻过者莫不掩鼻而嗟与桞子所传江湖浪人奚以异哉云间沈君文举子复吉秀而文文举命其所居堂为植芳既巳勉其自立而流芳于世而乞铭于友人申屠衡以交修之铭曰孝子显亲在乎植身植之以芳徳闻惟馨彼愚无知芳臭莫辨薫犹同藏兰芷亦变其变为何由不能植失身污秽曷以自涤沈氏有子亦既肯堂孜孜进修殖学无忘仰止前贤或潄或沐洁巳润身以继芳躅
　　植芳堂箴
　　瞻彼草木匪植不芳其植维何毋揠毋荒本浮则瘁肤剥则伤朝培夕溉乃蕃乃昌人胡不树望洋驰骛徳义罔修节槩安傅诡随诈谋絺章绘句诞炫其能曾莫子步云间多彦复吉乃贤构堂志顔植芳允防懋学敦行动遵古先复究岐黄胗视了然气运既明沉疴屡痊橘泉杏实流誉遗编子扩其功奚止蝉聨黎庶謷謷愿起颠连勉焉济百世其传
　　嘉树发幽芳依依自舒荣阳条接阴颖芬馥播前楹之人事髙洁坐阅岐黄经探源潄清润遡流承徳馨慨彼蚩蚩氓戕贼坏天形捐躯齐草腐遗臭污编青以兹生物意会我恻隠情熙熙布春阳蔼蔼登寿龄流芳被草木因人植嘉名殷弼
　　猗兰被九畹嘉蕙滋百畴荃蘅与杜茝罗生交绸缪俟时苟不利芜秽将谁尤朝吾芟宿莽夕吾溉清流冀兹枝叶茂充子杂佩酬援琴发清商扬舲次中洲美人隔南浦延伫增离忧揽芳结缤纷日莫聊夷犹誓言寄所思川路良邈悠恒恐年不与鶗鴂鸣先秋阴风集中野众芳委林丘兰芷变不芳菉葹漫道周灵均去已久千载谁与俦英英云间彦雅嗜穷防搜蘼芜集逺思再感王孙游何所无芳草子独良好修愿言閟英采以俟知者求番阳甘瑾
　　植徳期后昌种树期后芳钦尔种植心跻世咸寿康良【阙】　在旦原野丽春光种橘惟盈井种杏必连冈橘盛引灵泉杏熟致糇粮羣物广所恵髙门屹相望恭承古人意永卜福履将越人唐肃
　　髙堂新搆碧山隅緑髪仙人好隠居橘叶秋香浮石井杏阴春暖绕庭除百年种徳知能好奕世流芳信不虚老我何时参妙诀东风门巷引柴车越人黄常
　　翼翼髙堂淮水浔亭亭嘉树已成阴芝兰佳气晴熏戸金石丹光夜出林投隠且容髙士传卫生应得古人心故家乔木今仍在信是当年雨露深云门管讷
　　槖驼善种树深得养人术宋人揠其苖苗槁死尤剧勉彼植芳士鉴兹得与失非加培植功曷及滋蔓力湛湛朝露晞蔼蔼春晖白光浮丹杏林香动幽兰室令徳拟同芳修名当自立曾上君子堂防言聊暂述吴郡樊圃髙堂何渠渠众芳列前楹罗生杂兰芷碧叶间紫茎苏井谁可比董林安足称若人休文孙杨芬蔼簪缨厥子肯云构树徳永家声羌吾事姱节采秀撷兰英托根一失所不如萧艾荣薫莸世莫辨君子匪攸宁良时难骤得捐佩缅予情闽人王举
　　集陶一首
　　谓人最灵智卫生毎苦拙所惧非饥寒将养不得节达人解其会在世无所须羲农去我久空叹将焉如念之动中怀积善云有报药石有时间诗书敦夙好蔼蔼堂前林灼灼叶中花枝条始欲茂春风扇防和弱湍驰文鲂灵凤抚云舞坐止髙荫下神渊写时雨尔从山中来相见无杂言赤泉给我饮乃欲饮得仙老夫有所爱养色含津气遥遥望白云苍苍谷中树吴郡金珉
　　春阳被臯陆时雨浃初晨荷锄临前除辟壤当荒榛艺本日成列培根毓竒芬条枝及时荣跗蕚韡以分服防息嘉荫端居离垢氛眷兹世叶叶徳馨惟日新兴言用弃秽庶以乐吾真临川李镐
　　秀出东阳裔芳流自百年种来同太史封植岂韩宣术妙医中最方从肘后传满头惟白髪【阙】子为重州来朱复
　　植芳堂铭【并序】
　　吴淞沈复吉氏好修者也既稔庭训又熟岐黄书已人疾暇则植众芳堂下芳葩更荣防馨迭浮因扁其堂曰植芳间徴予言予惟菽粟麻枲用物也必植而后盛众芳玩物也奚植之为哉复吉之意殆谓众芳之托于林谷间者固不假乎人也然而日烁霜饕有幸存者焉有夭折者焉其植焉者自芽茁至于郁茂必培之溉之凉之燠之俾气力固生生之意以息也若是则植而永其生者岂非吾以药石寿夫人之比乎彼自生自育不假乎人者又非人之不仰药石而信夫天之比乎吁复吉其知养生之道者与至若比徳君子特复吉劵内事耳兹不暇论为铭之曰众芳之生靡贱靡贵根柢浅深悉胚元气维此沈氏取而植之顺物之性相土之宜瘁者使荣么者使硕金之玉之赞天地之徳勿爱而过勿忘而捐斯尽夫吾道斯全夫彼天四明乌斯道撰沈也江湖豪俊客药术由来妙无敌世人徃徃推神功转觉流声动京国茅堂雅构淮水滨开林种杏春纷纭香风东来拂曙影芳葩尽散胭脂云当轩自把瑶轸促发兴时时理清曲客来丹实毎同飡耻学庐山换斗粟悬壶负局诚足称徒然逺引逃空名何如植芳住阛阓奕世树徳苏羣生玉尘霞实世罕有活人不吝千金售碎锦丛深酣昼迟青箱每为轩农究我生濩落亦已久弱质忧痒媿蒲栁何当载酒看生红共子幽窻论肘后金华何与
　　雅心慕幽洁莳芳此堂阴端居寡俗好庶得观物心菀彼迳寸苗弱质恐不任灵雨及时降春荣萋以森晨兴荷我鉏逍遥步前林俟时冀明采敢使芜秽侵灵均世云逺髙踪邈难寻兴言遗逺者愧匪瑶华音天台林石幽人澹无为植芳探所得萧艾洊鉏翦芝兰日盈积青阳霁象百彚含秀色时当读书暇适意还杖防馨香袭衣袂笑惙愒盘石岂无遗世姿疗病斯服食遐龄慕松乔长揖谢尘迹于兹生意深终当适其适山阴朱武荷鉏破苔碧绕屋莳兰荪时雨脱然至众芳日以蕃清晨纵游目红紫罗缤纷稠花洒零落含光射晴暾丛丛蕴生意叶叶开阳春馨香溢窻戸苍翠沾衣巾坐久与物化见兹天地仁乃知遂其性不在灌溉频睠彼南国叟爱过忧太勤爪肤騐荣悴摇本观疏繁自谓助之长讵识丧其真所以未霜雪徃徃皆湮沦我亦慕闲雅于此颇有闻顾乏尺寸土春来废耕耘岂无抱瓮力目断乡山云何时谢世鞅愿卜尔为邻洪武庚申孟夏七日永嘉林鼎书于凤阳官舎
　　东家豪华势薫天名园第宅相钩连竒花异草看不尽主翁每作花中仙西家买尽膏腴田桑麻极目如秦川所收货利巳山积况兼嵗嵗遭丰年东家一朝成瓦砾西家亦复无人烟争似华亭沈复吉却向凤阳开药室年来虽读岐黄书尤自胸中好儒术有地不种果与花有田不栽桑与麻常时髙掉洛人手旬日可到千万家当知种芳乃种徳无力栽培有余力倾摧换作旧枝条顦顇还成好顔色植芳只消方寸余万顷田园竟何益我知种者有自来此芳本自前人栽徳泽连绵想无巳子既传孙又传子会稽马弓
　　圣制医术功与天壤俱达人识其然昧者徒拘拘沈君文墨士乃是俞扁徒鸿宝秘淮南腾声在天都尝读养生论颇穷种树书开径十畆余众芳罗前除日出辄抱瓮兴来时荷鉏封植不爽节生意纷已敷验此草木性悟彼造化枢茫茫六合内有生同一初仁哉轩岐心誓欲跻康衢奈何韩葛軰但复为身图乗化遗白云夭札竟接涂我乏经济具念子空叹吁不知医国士举世当有无楚雨跻南峤春光荡行车神方我欲究明当造君卢天台许伯旅
　　植芳堂记
　　一元之气播流于万物周运于人身其生生之理未尝有异也故善养生者不观诸已恒有验诸草木其曰彼郁然而畅茂繁然而华实生生之理为之也而吾之身独无生理乎于是调之防之甚谨惟恐一隙之失以夭其生故其气充而容寂虽至老犹如壮盛时平易恬澹邪气不能袭蹈水火不能变如古至人者亦岂他道哉能顺其生而已众人昧昧焉莫之或察瘁精神于形欲挫虚明于是非恣纵燋乱使本然之生凛如一髪犹草木当春夏之交见戕于斤斧圣人惧焉于是设医药之教反取草木味其甘辛量人之疾而投之以复其生意乌乎其亦仁矣哉惜乎世之医者皆希世苟取不足以尽知圣人之教也使生生之意反见害于草木之性毫毛之失千里之谬果谁之过与吾未尝不慨然为世太息也华亭沈复吉氏通儒书犹精心于医术穷几索防恍乎有得尝曰医譬如植木也能顺木之生则其实可茂无失人之生则其身可壮故顔其堂曰植芳此复吉之髙世之医所以为不及也与或谓复吉之植芳亦苏耽之橘井夫人之病有万不同表里轻重邪满虚实各有其证而槩欲以一味之药攻之非惟不足以复其生适足以害其生而已借曰彼神仙幻变之术可也而使复吉蹑其故踪而为之其可得哉人见其事竒怪举以赞复吉之髙殊不知医者之髙固不在此能勿失人之生则善矣复吉以堂记为请予故乐为书之且以劝世之医者也洪武庚申二月初吉将仕郎率府纪善天台王璞记
　　植芳堂记
　　云间沈复吉来居都中东市口以三圣人之学鸣作堂以居问名于尊翁文举父文举以植芳扁之予尝过焉见其崇檐层砌髙下中度而牕戸洞开方席静设足以延广爽而涤尘坌也左右前后芳葩幽防丹红杂而文章烂也霁天清旭芳馥薰蒸而融液透彻精气入而麄秽除也因起而谓复吉曰此岂求名而弗得者耶夫芳之为言薫也薫与莸对称而不以相入犹小人之不得并君子也薰莸之莫辨也尚矣矧有知所植芳者哉昔屈大夫着离骚以芳馨为仁为义为君子而恶臭为防为佞为小人是非取舎固有所分矣然而鶗鴂旣鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈心折志于上官靳尚之徒而甘从彭咸之所居焉乃今圣运休明贤才彚进复吉在辇毂下晦迹不耀而芳香自珍乃若有同于楚大夫之为者意果安在哉噫君子之于世亦观其所处焉尔原以防见逐者也三后之纯粹原固不得而见之矣而其言一则曰苟得列乎众芳一则曰哀众芳之芜秽忠君爱国之心实拳拳焉乃今沈氏一门父子之贤堂构之重所以命名者若此葢因其济人利物之心丰植其祚使尽夫人力之至以责效于天耳夫其心之所存道之所存也方之屈大夫其孰多乎哉且夫天地以生物为心风霆之鼓动雨露之滋息有不知其所以然者生物既遂纷纷总总不能以一端名也有人焉通其理而神其用天地之心在我矣心即仁也仁即所谓徳也植芳斯植徳矣徳盛则仁熟矣徳之盛仁之熟馨香之闻岂特一堂之上哉繋之以辞曰岿哉斯堂纷其植兮芎蓍参苓间芷术兮灵厐夜吠变殊质兮天风斯征芬其苾兮孰其撷之筐筥积兮以爚以蒸或炮炙兮匕剂维良起沉癖兮咄彼二竖逺避匿兮民吾同跻仁寿域兮神圣在天同日月兮七经有书启籥兮邈彼化枢生物育兮繄芳之植荷尔徳兮善植斯获尽自力兮毋怠毋忘毋揠防兮芬其难亏畅以达兮徳音孔昭用不极兮植之培之后无斁兮辞讫复吉以示其尊翁文举父曰懿哉斯言也几于橘讼乎意者先生其以古人望汝乎乃使来请书为记洪武庚申夏五月初吉乡贡进士四明郑真书于临淮县学之润斋
　　崔氏友竹卷【玉雪坡瘦玉筯篆友竹轩三字】
　　友竹轩记
　　去县而西百里曰浲溪溪之上有徳人崔君谊所居在焉屋前后种竹若干挺幽閴葊薆不啻一筼筜谷也因扁其所居曰友竹葢寓其志然耳君谊当胜国时出宦京师遭时多故既归田里与竹君雅好如昔终日啸歌其间于世利纷华邈然无闻也厥子龄国朝仕刑部主事以清慎称间持友竹诗卷请记于予予与君谊为通家子弟其何敢辞夫竹一植物耳卫诗美其如箦戴记美其有筠葢皆比徳于君子故君子之与友也固宜世俗亦以松竹梅为嵗寒三友然则松与梅其竹之美乎人之可与竹为友者必如松如梅而后可晋王子猷有何可一日无此君之语是子猷有取于竹而与之友矣唐李太白有闭门风动竹疑是故人来之句则太白亦与竹为友焉今君谊既以友竹名其轩复以为号是与竹深交密缔死生以之固非反覆手者比顾何以致此哉吾有以知之矣主人清修葢取诸竹主人疎直亦竹是取主人与竹彼此相忘不知我友于竹竹之友于我也其节其心当有以肩子猷而轶太白不然竹之为竹混于凡草木矣何以表然特立于松梅之间也哉予将径造竹所订三益之盟以从其所乐不知可与否也是为记嵗洪武秋八月戸部侍郎吴江莫礼书于钟山之寓
　　猗竹有操君子所尚嵗寒挺然与氷雪抗凤翥龙骞霄汉之上鲜飇度空灵响振荡玉节金奏比徳斯鬯维其友之若丈人行嗟彼萧艾何所依仗轩居笑傲与君同谅载歌淇澳于以自况淮海秦约造
　　伊人何潇洒尚友孤竹君平生秉髙节独立不羣朝轩晴旭乱夜榻清阴分凉颷拂琴张余芳袭炉薫翛然澹相对祗有南山云天台詹曑
　　交道久已丧浇风何由醇对面论气谊转足生榛断金臭如兰所贵同心人取友古所难此君诚可亲霜风凛髙节嵗寒相与邻于焉念同志碌碌奚足论河南陆仁
　　平生负贞节独有此君知心契形神表情将嵗晩期钩帘常对酒倚石或题诗何日来轩里吹箫和竹枝东海徐奂
　　种竹山石间江南几风雨爱此青琅玕歴歴皆可数间持一尊酒托兴为宾主酒酣对竹歌兴至为竹舞竹疎响佩环叶乱落飞羽虽无眼中人友之岂不古譬彼陶渊明采菊东篱下千秋万嵗名此意竟谁与淮南潘牧好友不可得索居修竹林于世既寡合此君独知心开轩日相对临风时共吟终焉期勿替庶以消烦襟东阳沈敬明
　　下榻碧阴里相与成晤言迹类陋且寡意在薄可敦虽无絶交书俗驾不到门清风天上来空谷跫音存求志谅自得嵗晩道弥尊横唐秦昺
　　世人务结托车马纷交驰言笑虽强驩中怀讵相知幽林有君子澹然夙与期虚心两无阻荣悴焉可移行寻披烟迳坐对褰风帷非君此为偶谁共嵗晏时渤海髙啓
　　空蒙翠雨湿琅玕绕屋清阴六月寒自是幽情两不厌与君终日澹相看老痴潘谷敬书
　　璚芳絶交亦已久忘形三径相追攀髙轩时过翠羽葢美人或赠青琅玕清风慎截鸣凤琯沧海勿垂钓鳌竿一朝羣才尽登用空山无人同嵗寒叶广居
　　古人结交贵相知倾情倒意心不疑片言如山重然诺黄金白璧徒尔为今人结交重豪贵车骑聨翩不相离一朝势尽交亦疎寂寂朱门但空闭羡君种竹吴江濆相忆相看如故人皦皦贞心傲霜雪青青佳色无冬春酒酣对之欲起舞此时无宾亦无主夜深更有明月来不用吹笙下仙侣君心岂与草木同青云之交若飞蓬万里辞家逐名利十年失路随西东君不见古来结交称管鲍千载同心亦同道勿谓今时无此贤达人一日相逢即倾倒吴兴许善
　　吴下风流斯立家子孙百世更清华庭轩自友平安竹池馆宁栽富贵花长日著书翻鹤露有时把钓近鸥沙此君相与崇髙节王谢芝兰未足夸崔君君谊避地于吴江之上属时扰攘乃讲学于家益励清节名轩友竹葢有慕于卫之君子者古称王谢多佳子弟今于崔氏见焉至正丙午嵗之仲冬陇右邾经书
　　伐木久不作友道谁能持富贵疎还合贫贱亲亦离善哉公叔论后世良可规咄嗟髙节人清风邈难追临轩植修竹白首相与期悟彼非所俦信此诚足依摵摵芳叶声粲粲芳华垂卑枝拂檐楹长条接虹霓严霜嵗寒节苍翠终不移月出照园中乔林郁参差凉飇发天籁属耳心偏怡置酒独相对神交理无遗陶然不知醉此乐当告谁虽云管鲍遇其意莫过之我怀一何深慷慨歌此词匪为众所说冀与达士知八月廿四日吴兴金写于贞白轩
　　好客招不至相逢多恶宾世事毎如此嵗晩谁可亲此君非草木臭味徳照邻南窗数百个北窗苍翠新猗猗淇澳姿濯濯渭水春既禀坚劲操清润复长身三益嗜古道六逸诚天民鸣琴近苍雪酌酒对霜筠崔君本逢掖耕钓甘隠沦誓不兢世妆读书忘贱贫过眼鄙桃李爱君如席珍虚心与直节愿保交道淳而我方避俗髙哉怀若人蜀郡魏奎
　　我爱此君晚节乃知能友歳寒相与了无俗气喜闻日报平安汝阳周敏
　　白傅养修竹高人今作坡世间青眼少池上緑阴多食肉非吾事书裙喜客过临风一遐想鸣凤在阳阿黄彧
　　友竹轩赋
　　友竹先生雪一巢云半丘眼空八荒气凌九秋骋遐思于千古深景慕于前修嗟美人其何在藐独行而无俦辟轩居之两楹树筼筜于林幽澹相对于终日矢永好之绸缪方掩闗而谢客若将玩世而神游有桂轩散人冠芙蓉服毛博蠭谈奋辩麈尾在握长揖先生而进曰友道之重人伦所推试探索于青编名班班其可窥或赠帛而尊贤或命驾而践期或刎颈而忘憾或加足而相知或徳业之深懿或文章之雄竒饮醇酎而春融投胶漆而坚持由道同而神合相琢磨而箴规然往迹之沦谢所以名愈久而光辉嗟哉竹君草木孔微虽清流之多向将何益而何禆羡植物而求友竟伐木之奚施此愚防之未解请先生之廓疑先生曰友之云贵尚徳是辅淳风既散劲直谁慕少凉凉而遽斥才翕翕而争附方倾倒而情亲随凌欺而背侮耳哇滛而共聴目婵娟其交妬为前哲之深耻俾余心之独苦惟竹君之脩洁抱虚心其终古分清阴之半席期嵗晩而为伍忝名驰于鹗荐遂挈挈而西鹜始暌离于吴越卒周流于齐鲁慨茅屋之荒凉悲琅玕其谁抚怀秋风于渭水吊落月于湘浦頼孤琴之遣兴縆冰而时鼓虽芳荃之盈掬终莫逃予之凄楚幸谢职而南辕获遄归于吾土歌辽鹤之遗响感人民之非故兰敛秀于春臯菊藏香于秋圃篝青灯于夜榻梦旧游之无所酬别斝于松楸读残碑于棒莽欣竹君之无恙独翛然于环堵荫苍苔于庭砌留白云于窗戸步虚檐而前觌惊【阙】　而相顾初萧瑟而欲语遂低昂而起舞匪四美之兼备曷金石之同固兹信义之深孚足以勒贞铭于肺腑也散人曰四美可得而闻与先生曰观其亭亭猗猗不倚不颇才清飇之一拂何灵籁之孔多啼老蛟于阴壑鸣威凤于阳阿铿宫商之夹奏森剑防而锵磨吹比管于嶰谷之岑走落木于洞庭之波疑幽人之吟啸类樵竖之唱歌乍摧折而颠倒忽琮琤而相和露滴秋林聴飞璚之曳佩雨来晓谷闻帝子之鸣珂此金声而玉振庶资讲学之切磋及顽云凝舞霰集明河冻劲吹急凄独鹤之宵唳惨寒蟾之夜泣萝窗未曙苔阶尽湿悄空山之无荣凛万木之僵立胡霜筠之独秀操坚刚而愈执叶翡翠以羽零榦苍虬而鳞袭冰裂石而阴翳月穿帘而影入散晴碧之交辉涌寒清之可吸肤贵黝之不挠项强宣之难屈此贞标而劲节足以濯迁污之陋习若夫泠泠烟梢不蔓不茅迈羣芳之特异盈千尺而弥髙实充丹穴之鹓鸾竿掣沧溟之鲸鳌杖化龙而难防笔成杠而谁操羞艳华之妖血轻凡芥于鸿毛揖夷齐于首阳之林谷抗巢许于箕山之岩嶅宁相依于松桧岂甘没于蓬蒿扫红尘而披拂干青云而游遨轩然独立于物表挺然伊吕之人豪此离伦而絶俗宜从頴拔于英髦且其肥瘠俱荣发育有待奋蛰龙而惊起滋润泽之霑溉藓茵迸紫抽犊角之峥嵘箨锦凝班露防儿之鲜彩湿苍烟之满谷蓊春云之如海螺鬟对倚而娉婷霓旌交扬而晻霭并森森而玉峙恍多士之如在笃金兰之同气依璚树而交爱聨秀色之晩荣盎髙情之春蔼欢共庆以弹冠俨相逢而倾盖纷肩摩而袂接岂貌同而心改此多朋之济济真足企防龙于千载也呜呼王以爱着白以养称七贤之同调六逸之齐名或千戸之并贵或三径之娱情斯为竹君之深鄙又何足流后世之芳声今予辞光华守寂寞我为竹友竹为我托忘人物之竹我共徘徊而盘礴睨乾坤之无际畴克知予友竹之乐也哉吾子畵非与可咏非苏仙镜其所短昧其所全而反以为言乎散人顔色变赤脊背流汗降阶三揖起而为乱乱曰轩之竹兮苍苍轩之人兮佩琳琅嵗既晏兮孰芳伊友竹兮竹弥光山可梯兮海可航友竹之风兮不可望会稽谢常造
　　友竹轩后序
　　余索居寡畴惟竹君雅有相忘之好轩之南隙地广三席延竹君数植而居之清风入帘明月在牖泊如也鄱阳周公题其顔曰友竹贤士大夫能以诗文鸣者咸有述以为余荣装潢成轴总若干首樵牧之暇时而咏歌之若洞庭之野众乐并作鱼龙喷跳怪物屏走天籁合而风雨应也若凤皇览辉鸣髙冈而朝日出也若衡璜佩玉周旋矩度聆音节于太古之域也予于诸贤或素识或未之前识因竹君之好而辱交焉何其幸与后系官于燕与竹君契濶者四载及归田江上凡长林穹谷俱摧毁于冰霜摇落之余顾竹君玉立依然尚无恙岂偶然哉取是编而读之其人名称班班珠玉晃耀有雄材硕徳黼黻皇猷于廊庙之上者有聨乘结驷光华赫奕驰骋于遐邦万里之外者有望青天观白云渔钓溪山以自乐者有碑横野蔓墓木已拱者求如竹君欢晤不可得独抱无涯之思而已虽然防士大夫之文辞弗克宣竹君之雅操非竹君之雅操又畴能承诸贤之赋咏也哉予蹇拙之姿知友于竹不审竹君弃取为何如当砥名砺节诵淇澳之章以自警庶不负名言之见与也因书以谢云嵗己酉二月十有四日序于轩之右
　　书友竹卷后
　　国初戸部侍郎吴江莫士敬记其乡崔君谊之友竹轩淮海秦文仲赋五言古诗一天台詹曑则五言律海南潘牧甫里髙季迪皆五言选邾仲义陇右人叶广居吾郡人各七言律潘谷不详其某地必崔之里曲独七言絶句谢彦铭亦里人赋后作乱佳于前之铺叙君谊自叙在众作后佳甚六世孙澄持来予桐村乞题识开卷则玉雪坡瘦玉筯篆尤佳盖君谊仕元适土崩之秋归隠西浲溪上慕蒋兖州之遗辙与此君为友诸君子多蒙古氏遗老义君谊之髙蹈而为之言固宜莫戸侍之记则君谊之子龄请为之二君子方出仕新朝特手泽是重乡先达之风义可砥砺名节故乞而与之澄笃行力学其益知重矣哉予重其逺至宜亦乞不靳也况皆百年前人物词意有足起后軰景仰不容己于逐逐其逸驾也成化癸卯登髙后三日八十三翁嘉禾周鼎书
　　旦在庠序时尝缪纂县志于凡今古人物无不备録而登载焉因得以知崔氏者浲溪之旧族也君谊翁仕为元金玉局副使而其子大年洪武中以人材拜刑部主事与先侍郎同时立朝同日辞禄而又同坐党锢而殁百年于兹矣今年春主事君之曾孙上舎生澄出其先世友竹轩卷见示而记文则先侍郎之所作也不胜今昔之悲感嗟夫吴在胜国时习尚奢靡豪门钜族辟苑囿筑亭台所以藏歌而贮舞者何限孰知友竹之趣哉圣朝更化诛灭无遗百余年来向之遗基废址悉已易主而吾两家幸而获存于此可以占知其世徳矣澄读书尚义逺大有期而旦不才不能显扬有辱先徳盖有愧于崔氏为多今观此卷先泽在焉而又有崇明秦侍郎文仲长洲髙太史季迪吴江谢徴士彦铭诸名笔珠玉森然安得不为之起敬异时解组归休当造君轩上观化龙而览栖凤与君重订嵗寒之盟未晩也姑书此以俟治元年戊申春王正月初吉同邑莫旦书于石湖寿朴堂
　　黄氏菊山卷
　　菊山序
　　吴兴蒋心源为予道黄庆翁之髙其人世居乌程地多泉石之胜晩而爱菊萧然静处时取陶诗一卷寘诸左右防吟抱膝有东篱见山意因以菊山自号方外友若防公笑隠之流咸赋诗以嘉其志嗟夫予见世之慕陶者鲜借使有之能得其迹而已果能得其心耶当典午时天下云扰仕而忘返者何限渊明乃能赋归田园以寄傲乎采菊见山之顷所谓此中有真意欲辨已忘言者正犹防鸿髙飞而世网之设莫之能制也其可使儿女軰觉哉然则渊明之乐所以独得于悠然者虽欲自形诸言而不可得后之人顾欲追寻其乐于千载之上宜乎徒得其迹而不能得其心苟能得其所以乐之之心虽无菊与山不害为知陶乐有未得虽日处菊山之间犹无见也君家鲁直尝以苏子瞻上拟渊明而断之以出处虽不同风味乃相似之说是足以得其心也已今庆翁才可仕宦家可伏腊而肥遯一丘如此其亦有见于斯乎其亦有见于斯乎至元后丙子十月既望鄜川遗民刘汶师鲁甫序
　　菊山说
　　夫菊花之隠者也而山则隠者之所居菊花之寿者也而山则寿者之所乐菊山虽二物实一理也东晟黄君庆翁以菊山自况而求说于余余观黄君之为人好雅澹便幽静惟雅澹故能隠菊山之隠惟幽静故能寿菊山之寿其自况以菊山也固宜言未既客有过予曰吾尝闻有所谓菊潭者矣又尝闻有所谓菊野者矣抑又尝闻有所谓菊圃者矣而未尝闻所谓菊山者也余应之曰潭取其渊深野取其虚旷圃取其有所归宿未若吾菊山之隠而寿者也客又曰山果有菊乎余又应之曰子独不见玉笥山之菊乎人服其花则隠而仙又不见甘谷山之菊乎人饮其液则寿而康彼其朝开暮落如蕣如葵春妍秋寂如桃如李其视吾菊之不竞韶华独香晩节者为何如至若霜降水涸则潭有时而竭蓬断草枯则野有时而索园林雕谢台坞荒凉则圃有时牛羊牧之矣其视吾山之四时一色千古长存者为何如始而隠终而寿莫吾菊山若也黄君之自况也髙矣哉客唯而退余并书其说时大徳丙午菊节闵山陈曾书【守约】
　　菊山赋
　　畴昔之夜余方假寐若有人兮儵焉而至金衣碧裳文采焕烂含香吐秀徳馨如兰叩之则曰吾禀堪舆之质钟山之英服土之正陶金之精顾吾生之虽晩而不与草木以同荣守幽芳以自洁秉素节以孤贞甘露饮而风餐曷荣辱之我婴彼靃靡之红紫纷杂遝以苧徒冶容以媚盻几何其不速殒其生也昔丁典午之变有彭泽之贤者与吾同志吾尝劝之悬冠相忘乎寂寞之滨相羊乎篱落之间清风之尊吾亦与之俱欢南山之诗谅千载而可观厥后覩世风之摇落抚榛路而多艰固耿介而众睨矧克励之交残吾遂韬光晦迹深隠乎山知我者其谁渭川之君子秦岳之苍官日相与坚其盟固其节今不知其几嵗寒矣悼知己之寥寥倚秋风之孤立既韶濮之乱鸣宜薫莸之并缉岂阳亢于重九致天道之未复抑吾徳之未懋伊斯理之罔析唯子之清同我之徳愿与我以洁剖我以臆余闻其言矍然而惕俄形开意畅遽不知其所适起筮之易遇巽之艮繇曰为木在山幽人之贞吉怪而识之居越三日爰有吴滨之隠扣乎松竹之扄凛乎其姿介乎其情抱冰霜之雅操傲阘茸之肥轻亶厥号曰菊山续五柳之希声感兹梦之有契乃吉人之所徴于是乎益信蔡齐之殿菜庄周之物化亦各有其故也遂书梦兆之寓言以为菊山之赋乌伤黄晋卿
　　菊山诗
　　晋有髙士食不求余缾粟几何尚曰无储菊岂乐饥聊以自娱若将忘世气雄万夫复将有为时与事殊去之千载君子是则种菊东山以乐朝夕匪玩其好实肖于徳咽咀甘华膏沐芳泽诒尔孙子世守清白元统二年秋七月二十有二日龙翔大防
　　吴兴黄君隠徳不仕贲于丘园自号菊山盖有慕于靖节者也靖节之时八表同昏南山蔽于阴霾采菊之际悠然见之不能不以之兴怀其不书义熙更字元亮其志将以有为也其赋归去来而徜徉乎松菊之间盖知其无可奈何而安之若命者也岂若吾黄君老于太平之世幅巾杖履优游田里为太平之民莳菊东篱之下对南山之苍寒举杯独酌挹爽气而咀秋香之为乐也夫靖节之自谓羲皇上人愿为之而不得者也若黄君者其无慊矣为赋诗一章歌以侑酒诗曰
　　英英嘉菊树之盈畆瞻彼南山在我轩牖邈矣羲皇同防一宙昔淳今漓于我何有嘉菊秋荣我有醇酎嘉宾不速翠瓢在手酒酣歌起清商满天矫然遐观南山苍然右麾寄奴左拍陶肩时不我与已旃已旃爰采一枝笑插华颠优哉游哉聊以永年至元三年六月廿三日松陵释祖暎
　　餐菊者寿乐山者仁惟仁而寿在乎吉贞之幽人幽人为谁盍拟其伦或以为黄香之裔或以为黄石之孙香则弥逺石则不磷兼而有之盖将跻仁寿之域而乐夫天真翰林国史院编修官邓汝砺
　　秋菊兮青青丛生兮山下緑叶兮欣荣纷金英兮楚楚白露降兮百草蘦蹇孤芳兮谁伍若有人兮苕东企元亮兮髙风苟中情兮永契旷百世兮相从琴无兮尊有醑南山为宾兮花为侣归来兮归来防斯人兮谁与京兆宇文公谅
　　世有隠君子种菊巢空山心同白云逺身与黄花闲朝饥飡落英采撷露未干幽香被三径晩节当嵗寒林下岂无人独在柴桑间风味略相似穷年以盘桓金华胡助
　　闻君有佳致卜筑南山幽緑树坐终日黄花香晩秋吴中我云独世外谁堪俦乐山同可寿更酌清溪流程敬直
　　斯人在何处莳菊向东山造物无尽藏秋风为破悭太白老衲如砥【平石】
　　种菊南山下山空夕气凉黄花开晚节紫艳照寒苍狂客诗堪赋比邻酒正香澹然坐终日不复梦柴桑马夷中
　　菊蕊逢秋放山居可醉眠落英倚石冷佳色傍云鲜旧摘烟萝外新栽水竹边思君多道味何日共攀縁柯九思
　　处士菊山隠山中事事幽飞泉来木杪溅沫落岩头衣润朝岚重花开凉露秋思君不可见尘土叹淹留番阳余震
　　黄菊有佳色青山无古今渊明一去无知音千载之下得我心苕溪处士天机深以此好乐胜华簪何须膝上横素琴人间诗卷多清吟髙
　　丈人爱菊菊满圃良时賸把芳心吐纷纷桃李不足数晩色秋云称独步霜明携客为登临千载陶令亦回顾兴来应插满头归贞松配徳为知我白云住山蕙东山黄处士种菊拟渊明绕屋秋香薄穿林爽气清白衣殊不至乌帽自多情坐石有真乐看云餐落英吴兴释元逊
　　水晶宫里客不用住柴桑溪上晓山碧篱边秋菊黄嵗华甘自老晚节为谁香安得渊明酒看花醉夕阳江左谢师善
　　千金买山种秋菊为爱晚香寒四山木落霜霰交采采黄花泛醽醁渊明昔爱南山竒之君合在东山陲东南信美吾所羡临风为和渊明诗番阳释廷俊先生卜隠青山傍绕山种菊延秋芳屈子飡英有余乐杜陵摘蕋空悲伤緑叶漠漠晓多露寒香冉冉天雨霜题诗颇觉幽兴逺淮南日暮烟苍苍南昌释大亨菊山只在菊潭上嵗嵗西风甘菊花和露餐英当修膳依山结屋傍仙家白衣不至人长醉乌防从欹髩未华多办谢公双木屐时登絶顶弄烟霞严陵洪颐
　　南山秋老气方清采菊东篱眼忽明陶后又闻黄处士坐吞山緑茹寒英四川刘景元
　　端居絶尘想丘园日相亲俛采东篱菊仰视山中云既喜晩香澹亦爱岚气新维时风露交菊始扬清芬薄暮浮云归青山常对门陶然乐其间此意谁与论物理正如此且酌林下尊宣城梅实
　　晩节秋香冠古今芬芳何独在山林诗人尽赋黄花句不识黄花一片心防稽张实
　　黄君嗜静便幽独鉏云种菊青山曲树林摇落花正开客子归来酒初熟顾瞻绕屋翠欲流采撷升堂香可掬惟怜时世爱春花宁识满山总麄俗释永祚
　　采采东篱秋意长品题多是晋文章南阳寿客今谁在重叠云深晩节香苕城慈感感芝

　　赵氏铁网瑚卷十
<子部,艺术类,书画之属,赵氏铁网珊瑚>
　　钦定四库全书
　　赵氏铁网珊瑚卷十一
　　明　赵琦美　编
　　阎立本画洪崖仙图
　　洪崖先生不知何许人也姓张名蕴字藏真风神秀逸志趣闲雅仙书秘典九经诸史无所不通开元中已千岁矣盖古之髙仙明皇仰其神异累诏不赴多游终南泰华或往青城王屋与东罗二大师为侣每述金丹华池之事易形炼丹之术人莫究其微妙焉先生戴乌帽衣红蕉葛衫乌犀短靿靴仆五人名状各怪曰橘术栗葛拙有白驴曰雪精日行千里复有随身之用白藤笠六角扇木如意笻竹杖长盈壶常满杯自然流酌每跨驴领仆游于市防酒酣笑傲自若明皇诏图其像庶朝夕得瞻观之元祐四年东坡苏轼书
　　余往年每见钱舜举龚翠岩画洪崖仙图其人物与此卷略相似而笔路染色各自不同今观此图制作皆有唐人法度非钱龚二老可及诚旧物也其出处已详于坡仙之防兹不复赘至正甲申十月廿八日大痴道人题时年七十有六
　　韩干二马
　　马中神骏
　　元祐戊辰正月获观于才翁之子洎米黻记
　　太平兴国　　翰林苏氏
　　寳宁赐第观　　绍彭
　　太原王尧臣　杜绾　辙从观　　秦观黄宗元赤髯碧眼老鲜卑回防如萦独善骑赭白紫骝俱絶世马中岳湛有余姿眉山苏轼题
　　顾宏中画韩熙载夜宴图
　　顾宏中南唐人事后主为待诏善画独见于人物是时中书舍人韩熙载以贵游世胄多好声妓专为夜饮虽賔客糅杂欢呼狂逸不复拘制李氏惜其才置而不问声传中外颇闻其荒纵然欲见樽爼灯烛间觥筹交错之态度不可得乃命宏中夜至其第窃窥之目识心记图绘以上之此图乃宏中之所作者也其不化为神物也幸矣宜寳藏之泰定改元仲秋既望天水赵升识【彦升】熙载真名士风流追谢安每留賔客饮歌舞杂相欢却有丹青士灯前宻细看谁知筵上景明日到金銮遂昌郑元祐
　　长夜留賔饮平生气亦粗灯前倾国貌一笑总欢娱李煜非英主韩郎欲自污谁知偷眼客明日进新图白羊山人张简
　　绛烛金杯满席春红妆歌舞乐逾新堪怜此际欢无极岂顾堂前有瞰人句曲外史张雨
　　人物风流独占魁娱賔清夜绮筵开醉眸频看红妆舞疑是嫦娥月里来江右山林何广
　　银烛金炉夜若春红妆一顾一回新观图不独丹青美又必知其绘画人玉山顾瑛次韵
　　右夜宴图乃顾宏中之所作而写韩熙载之豪侠吁宏中名笔熙载名士可谓联璧矣而况得参政赵君之题识益增其声价焉至顺癸夘冬十月六日月山道人书【任氏子明】
　　观熙载邮亭之计可以赚陶谷之多欲而熙载之荒于夜饮又岂可逃乎后主之觇哉所以君子必慎其独也故防至正二年三月既望曲江钱惟善
　　范寛画卷
　　范寛本名中立其为人简率故人以寛名之所画山皆写秦陇峻防之势大图濶幅山势逼人真古今絶笔也子昂题
　　此既言为中立笔不在大松雪翁犹言其大图阔幅者殆是雄览中原即髙求深更欲尽寛能事耳今夫山一卷石之多及其至也翁当以为何如龚璛
　　范寛墨法似营丘散落人间二百秋只尺画图千里思山青水碧不胜愁王
　　范翁作画絶代无岩壑交错青瑚玉堂仙人妙题品千载见题如见图乱后图书尽狼藉竒珍委地无人识萧条锦褾世间希拂拭墨痕三叹息嘉兴叶广居范寛笔法天下稀峰峦峭拔尤崛竒龙翔鳯舞入霄汉白昼惨淡阴云垂玉堂仙人挥翰手防笔留题世希有祗今流落百余年满纸龙蛇欲飞走蜀郡刘元佐魏公善书亦善画秘阁图书惯临写归来见此双眼明品题只重千金价法书名画两入神当时好事无存者旧图拆裂悬髙堂半纸云烟自潇洒何年神品久复合二妙俱传千载下西江张附鳯
　　丘壑胸中起龙蛇笔底生斯人皆殁世羡尔独钟情未识眞为幻徒闻画有声谁能写庐阜翠色到窗楹陵阳牟鲁
　　巨然山寺图
　　禅林閟清景云门作重关幽人不可求邈然在髙山古路何迢迢前尘接人寰虽有楼观髙飞泉望潺湲谁为飞行身践踏紫翠间野渡具舟楫有待终日闲空令垂钓客薄暮听钟还虞集题巨然山寺图
　　老巨三昧笔脱纸作荆关僧中有此郎宜水复宜山层峦当面起云起隔尘寰松涛响林谷曲涧杂潺湲风将贝多叶乱落夕阳间老禅不可寻云去山自闲空中闻杖锡应与鹤俱还铁道人在云间七者寮试刘士元经贡墨书
　　高人造化笔竒概每相关羣峰献万状一壑分两山恍疑景外景逈出寰中寰胡麻堆紫緑瀑布下潺湲远碧耸天际晴云眠树间卓哉青城樵冲襟写幽闲手招铁笛仙一去何时还后学钱鼒在交翠轩写时年七十岁疏林逗晚照际水开柴关中有方丈室翠纳千重山山路多白云滃然隔尘寰倚笻望崷崪展席听潺湲愿邀巨然老置我水石间忘归饱清晖从此终日闲层峦结瞑色不逐樵夫还
　　野岸舣舟楫登登扣禅关木杪望飞阁半依茶磨山翻嫌栋宇高隔林见人寰石湖分一曲殿脚临潺湲老僧阅梵语趺坐寒云间不知城中人暂到非长闲棹歌答空谷沿流月中还　成化丁酉岁仲冬廿六日予谒先墓还经治平入门寂然盖寺僧皆出而长老琬公阅经室中不知予之至也予既题名壁间而去明日琬公来谢过且挟巨然画卷求题因为次虞邵庵先生韵复之别作一首以记昔日之意盖巨然此图摹写山寺景物殆预为治平设也戊戌正月十六日书于修竹书馆吴寛
　　巨然雪屋防琴卷
　　右巨然画雪屋防琴图金源氏诸老手题皆可寳藏秉文乃赵秉文字周臣号闲闲大定二十五年进士泰和二年翰林修譔贞祐四年侍讲学士明年转侍读兴定中拜礼部尚书同修国史知集贤院　公奕字季大定廿八年进士累迁著作郎翰林修譔同知集贤院以直学士致仕　思文字廷玉明昌五年进士贞祐中歴虢州刺史汝州防御使金安集庆两军节度使召拜礼部尚书金南迁以后杨吏部子文杨吏部之美赵礼部周臣陈司谏正叔与廷玉皆完人终始无玷缺者戊午清明云门山老樵齐郡张绅题
　　僧巨然画
　　秋鲈春鳜足杯羮万顷烟波两棹横就使直钩随分曲不将浮世钓浮名大德辛丑九月望日渔阳困学民题于寳之寓馆
　　湘江霜冷雁初飞云满君山树影稀秋色天涯元不尽扁舟何事不知归吴兴赵孟頫书
　　晩烟横树转溪湾何事渔舟罢钓还门外秋风吹叶老幽人闲看巨然山虞集
　　巨然运笔如龙变墨气长为雨气酣未让右丞图軜口其犹北苑写江南鸟冲舴艋归秋浦树拥屠苏起夕岚三老留题成四絶晚生有赋不知慙　董北苑多画江南山水得其要领者唯巨然一人耳故其笔意清远积墨深润防染之间只尺千里正如幽人逸士登高览远境接心防与之俱化者岂泥于丹青之流所可同日语哉虞阁老诗云幽人闲看巨然山岂浪许乎此卷缣素缜密收藏得地故精神具在尤可寳尚也因赋诗以寓叹赏云洪武乙亥三月既望后学易恒志
　　燕龙图楚江秋晓卷
　　燕龙图在王府以德业自励后世乃以能画称观此足见其艺之不凡但恨为此所掩噫以顔鲁公之政事而世亦以书称可见学之不可不慎也乙丑三月云门山老樵齐郡张绅
　　萧条落木楚江秋岸舣风樯万斛舟歴歴旧游浑不忘分明黄鹤断矶头寄翁
　　几声哀角起寒樵一夜清霜脆栁条浦屿未明沧海日客帆应发楚江潮山经太白西来险雁转衡阳北去遥愧我无才重吊屈忠魂千古有谁招东娄秦衡
　　日出楚山碧照见龙鳞波扁舟何处郎解唱竹枝歌神女朝云里猿啼秋树多苍梧望不极远意当何如古盐官胡奎
　　燕尚书生有巧思能奋志功业图画特其一事耳在燕府侍书时王求画一笔不肯与盖恐王之志尚偏也故其画罕见于世此卷笔力遒媚其在早年所制无疑也吴郡张适识
　　月落楚江空秋林待日红船开飞叶雨人渡长潮风阁影涛声外山形曙色中神仙问何在有路想难通吴下贺言
　　猿啼秋树杪月落晓霜清行客休争渡风高潮未平林屋外史
　　楚江秋向曙画里景依然旭日浮波靣凉风动树颠同来桃叶渡相并木兰船欲问西州信浔阳何许边吴僧普震
　　碧水连空入望深匡庐秋色正萧森曙分巴峡猿声断月落湘潭雁影沉霜雾收边横荻渚炊烟起处隔枫林何因得似归来棹笑傲衡门自楚吟石湖吴文泰晓风吹醒蓬窗梦惊心断魂潮尾深髩萧萧秋烟黯黯残月渐看西坠披衣乍起对万顷苍茫半空飞露曙色才分巫山隐隐埽晴翠　行舟此际竞发叹还吴适楚尽趋名利投老襟怀思乡情绪慵赋天涯羁旅鸥汀雁渚记仿佛当年遍经行处今日披图旧游如梦里　余尝放舟武昌泛赤壁矶登黄鹤楼上巫峡涉瞿塘之险于楚江晨夕饱览竒胜回首又廿年余矣今披此图恍若梦寐追想旧游姑谱齐天乐词以寓所慨云岁癸酉十月望日梦庵识
　　木落秋江露湿衣放舟有客候潮归烟霞仿佛天将曙星斗升沉影渐稀避弋雁鸿投渚宿忘机鸥鹭傍人飞巫山巫峡曾登览犹忆题诗在翠微林泉瞿
　　苍茫巫峡晓摇落楚天秋神女千年庙商人万里舟诗中曽想赋画里每思游江海平生志穷经老一丘韩奕本自为农住一丘却擕书劒歴河洲龙门碣石寻常到雁宕天台汗漫游风舸顺流如骤马人生随处若浮沤夜来又作江湖梦剩水残山总是愁清江俞行之日光荡微澜草色澹平楚愁云结苍梧骑龙下神女水宿烟渚寒山空木落雨客怀归鸟外迢迢见孤屿吴人王鸣吉
　　江水滔滔日夜流帆樯来去几曽休画图不尽古今恨感慨令人忆旧游俞贞木
　　初月淡微茫猿啼楚江晓恬风展波镜千里泻弥渺起语船上人惊飞岸边鸟行装乱填委徒御争纷扰川后弭安流天吴沕深窈阴霾敛遥翳目断秋旻杳响枻节歌长翔颿逗风小人生等萍寄奔涉何时了旅思协悲端羇情重忧悄忠沉不可见永吊鸣寒篠回首噭湘累苍山乱云绕卞同
　　台城路
　　黄陵庙下潇湘浦依稀少年羇旅梦泽风生渚宫花落收尽峡云巫雨长天水正日出三竿客船犹舣四望苍苍秋光都在白苹渚　流年暗惊易度向画中空见旧游如许鼔瑟人遥纫兰事往谁折芳馨寄与消魂凝竚待收拾闲情写成新句心与鸿飞空江烟浪里　去年秋友人谢彦起氏为孟敷陈孝亷索赋楚江秋晓词久未能成今日偶过许澜伯读书房时夏雨初霁轩朗澈因援笔赋此留澜伯归诸孟敷殊愧不工也洪武廿八年孟夏十有一日吴人王燧
　　曽记蒹葭水庙东客心争渡晓鸡中平芜落月三湘路千里孤舟一雁风别去乡关犹在梦老来江海尚飘蓬何因得似闲鸥鸟两两沙边睡正浓沈应
　　荻花收阴月初落两岸鸡声夜光薄津头估客欲移舟曙色一帆候风作须臾海日烛天红怒涛汹涌分西东三巴远映苍茫外九疑尚在迷漫中作商如仙真足慕千里能消数程度画图一见意犹欢何况身行此江路沈远
　　川烟破初旭曙色楚江湄断峡猿啼逈平沙雁起迟征车催晓发商舶候潮移月落湘娥浦云愁屈子祠野昏山隐隐岸阔树离离露芷清遗馥风篁翠袅枝临风多旧感吊古谩遐思南北嗟岐路尘沙困鞅羁秋声纷乱叶人影照轻漪画里经游处披图一咏诗顿丘葛昺大船驾帆晓欲发小船载客客未絶行李匆匆不惮劳须臾防面须臾别江涛汹涌声如雷名利萦扰心为摧楚天秋高何所有黄鹤矶头多美酒便当吟笑解金龟勿向风波空皓首彭城钱复
　　氐州第一调题楚江秋晓图后
　　秋色翻霞开晓闪闪金乌已动江渚细慼靴纹平铺练帆矗船移长水商旅蝉联到认有南冠行李卉服巴人蛮琛洞客沸来蜂蚁　总翠繁阴交杞梓应坡坂豫章风起写韵轩楹袪蚊府靖玉宇云绡里想燕生情思喜苍凉景轻摹笔底一片齐纨便流芳千年画史枫江老渔
　　上山豺虎怒撑目入海蛟龙饥啮足卧游谁似画图间占断潇湘半江緑波纹滉漾势欲生却似泼醅新酿成维北有斗防斟酌吸尽狂澜肝肺清露华洗净羣峰小灏气晶荧碧空晓纎纎斜月堕银钩猎猎飞帆翔白鸟襄王神女知何处为雨为云空旦暮彷佛汉阳城外祠依稀鹦鹉洲边渡楼船如屋稳胜家夜泊芦花近浅沙好是浔阳送行客不闻商女弹琵琶平明潮落如奔马徒御萧萧意闲雅扬舲鼓枻若登仙岂是天涯流落者人生适兴在不羁处世当作汗漫期痛饮采石矶上酒浩歌黄鹤楼中诗左招安期生右接鲁连子长揖谢流俗拂衣青云里俯视下界一粟中营营不啻蝼蚁同令我对此不得开心胷吁嗟乎令我对此不得开心胷龙泉生
　　极目无边万里遥秋来转觉势雄豪阴连云梦霜初冷雾接巴陵日未高赤壁争雄苏子赋汨罗遗怨屈原骚烟消燃竹闻渔唱衮衮悲风起怒涛云间陆【阙】
　　空江烟树晓微茫潮落沙寒洲渚长颿拂曙光开梦泽雁将秋色度潇湘荻花团露轻盈雪枫叶迎霞远近霜依棹令人添远思渔歌欵乃起沧浪锡山曹恕
　　七泽苍茫曙色微眼中风景尚依稀疎林半隐黄陵庙凉雾初消赤壁矶波动蒹葭涵日出沙暄鸿雁霜飞令人却忆曾游处濯足中流放棹归句吴偶武孟露凉风细日初红潮引巫门与海通数幅蒲帆烟树里几家茅屋水村中翩翩沙雁悠悠景隐隐淮山淡淡空歇冢原祠朝欲见断云衰草自西东听玉张巅
　　晓来潮落雨痕收曙色初分促去舟巫峡空蒙山隐隐楚江迢递水悠悠蒲帆露翻苍暝枫叶笼霞皎素秋今日披图见佳趣令人犹忆少年游石湖莫敏
　　昽昽曙光啓渺渺枫江白天空爽气清露滴千峰碧微茫云梦渚迢递浔阳宅五栁髙且疎凉风亦萧瑟河汉纵复横分明见秋色翩然鹤梦醒孤舟正防客河南高逊志
　　陈君永之有宋燕龙图山水卷元季国初诸人诗盖其大父孟敷所藏间为人持去莫知所之其父良绍不胜惋惜终良绍之世不能得锡山华祖芳偶购得之曰此陈氏故物也吾何可私持归永之永之如获拱璧出示于予且道其故于戏合浦还珠鲁国获弓其为喜幸之甚矣未若此卷之尤为喜幸也盖珠也弓也特竒物而已此卷既为竒物又其祖父所寳诸贤之作而多美陈氏家世之懿由此观之不尤愈于珠弓之获也乎宜永之求志其得失之自以示夫子孙当十袭焉龙图姓燕名肃字穆之阳翟人善山水师王维李成独不设色尝侍书燕王府以礼部尚书致仕又尝为龙图阁直学士故人称为燕龙图云成化六年岁次庚寅中秋东原杜琼书
　　文湖州竹
　　若人今已无此竹宁复有那将春蚓笔来画风中柳君看断崖上瘦节蛟龙走何如此霜竿复入江湖手　轼延祐己未九月十有八日蓟丘李衎观于毘陵赵东臯之书隐谨题
　　翰墨真儒者事书生如山未知判取诗书万卷来看风霜一枝
　　此老墨君三昧云山发兴清竒我在蓬莱书府曾看晩霭横披　予曩客京师获观文湖州晩霭横披图山谷题识其后真絶品也文湖州平昔丹青之妙不止墨竹故因及之邓文原
　　石室先生墨竹之法与雪堂先生之书同有钟王妙趣此卷为天锡郭君所藏文墨苏书纸蠧而墨色如新题识俱有可征得一展玩何其幸哉防稽王艮江夏费雄天台柯九思京兆杜本同观本书
　　临行话与崔度到了神交苏子瞻却是主林神不管黯随凉月堕虚檐高邮龚璛为郭天锡题
　　当今好事家多藏文竹观者每以东坡题识定真伪此卷字画两优为真无疑汾石岩
　　至治元年冬十二月七日与仁卿来访天锡得观石室先生墨君真迹蓟丘李士行书
　　仆平生笃好文笔所至必求披玩所见不啻数百卷真者十余耳其真伪可望而知之文苏同时德业相望墨竹之法亲授彭城故湖州之作多雪堂所题若必东坡题志而定真伪则胶柱鼔瑟之论也此卷文画苏题遂成全美予旧尝见之每往来胸中未忘今复于益清亭中披阅令人不忍释手故为之识同观者倪元镇至正二年七月十九日丹丘柯九思书
　　至正六年十二月廿日观于益清亭赵雍
　　东坡之文如长江大河与可之竹若飞龙舞鳯观此卷可为一举两得矣三寳柱堇题
　　清贫太守石室翁渭川千亩藏胸中理闲防笔盘礴臝走鹘落无留踪雨梢晴叶各殊态挥洒位置眞纎秾中隐居拨镫法气运生动将无同墨君一来自东韈材当萃彭城公平生知已最亲厚走书调笑言舂容陈州客舍示长舌翛然化去当元丰呜呼二老不复作空瞻遗墨翔鸾龙袁英
　　李伯时姑射仙像
　　赐朱胜非
　　伯时号龙眠居士以书画自重当世咸推奬焉仆虽知名未得目其真假日因访靖斋陈先生于双桂堂话间出示徽庙宸翰绍兴初太上皇复赐朱胜非御卷乃姑射真人遗像乘龙驾云高古得法云即伯时笔也细穷熟玩有如啖防渐入佳境云尔时绍熙三年尚书左仆射寳溪乐闲居士葛邲顿首谨书
　　宋之龙眠居士画工人物仙即唐之吴道士也笔法入妙非庸史所能摹拟此东山相家所藏姑射像人疑徽庙所临然古茂简要非龙眠不能到乐闲居士意为龙眠真迹是也绍熙至今二百有余年而墨迹若新东山氏其寳之哉至正己亥冬十月抱遗叟杨维祯识于璜溪书院
　　起居出此卷为清玩览毕漫赋一诗三素云中驾赤螭天风吹袂翠披披神仙可有情縁在手掉芙蓉欲赠谁以斋老人黄章题
　　姑射乘龙远出山横飞山海一时还乾坤尽在清风里万古无言意自闲延陵桑慎
　　乘飞龙兮翩翩握金莲兮吾知其非鞭高驰兮冲天逍遥者为谁兮姑射之仙望云霓兮其如苍生苦何不鞭雷霆而作霖雨吁嗟龙兮许我攀鳞兮吾将继王乔之步武四明狂客王麟
　　张翰林清明上河图
　　翰林张择端字正道东武人也幼读书游学于京师后习绘事本工其界画尤嗜于舟车市桥郭径别成家数也按向氏评论图画记云西湖争标图清明上河图选入神品藏者宜寳之大定丙午清明后一日燕山张着跋
　　右故宋翰林张择端所画清明上河图一卷金大定间燕山张着跋云向氏图画记所谓选入神品者是也我元之至正辛夘凖寓蓟日久稍访求古今名笔以新耳目防有以兹图见喻者且云图初留秘府后为官匠装池者以似本易去而售于贵官某氏某后守真定主藏者复私之以鬻于武林陈某陈得之且数年坐他事稍窘急又闻守且归恐遂速祸怨思欲密付诸贤士君子凖闻语即倾槖购之盖平生癖好在是也卷前有徽庙标题后有亡金诸老诗若干首私印之杂识于诗后者若干枚其位置若城郭市桥屋庐之远近高下草树马牛驴驼之大小出没以及居者行者舟车之往还先后皆曲尽其意态而莫可数计盖汴京盛时伟观也汴自朱梁来消耗极矣至宋列圣休养百年始获臻此甚盛其君相之勤劳庐井之丰庶俗尚之茂美皆可按图想其万一吾知画者之意盖将以观当时而夸后代也不然则厄于时而思殚其技以杰然自异于众史也何其精能之至而毫髪无遗恨欤此岂一朝一夕所能就者其用心亦良苦矣无何京攸父子以权奸柄国使万姓愁痛强敌桀骜而汴之受祸有不忍言者意是图脱稿曽几何时而向之承平故态已索然荒烟野草之不胜其感矣当是时城外内之金帛珍玩恨殆尽而是图独沦落动合逾二百年而未甚坏岂有数耶自时厥后其地遂终不覩汉官而困于战争且日甚虽欲求卷中所图彷佛又安可得矣呜呼都邑废兴虽系运数而人谋弗臧盖各有自天津闻鹃之叹崇宣秉政之虐谓非基于熙宁大臣之缪误可乎其所以致汴之陆沉而不可复振者亦必有任其责者矣今天下一家前代故都咸沐圣化其生聚浩穰宜不减昔惜吾未得一一躬造其地以览观其盛故于是卷既嘉其笔墨之工而又因以识予之感慨云至正壬辰九月望日西昌玉华素士杨凖跋【凖字公平】
　　米元晖湖山烟雨图
　　先子只一同胞姊适大丞相文正李公曾孙黎州使君吾第九女弟复以嫁姑之夫前室子李坦何处得此澄心半匹古纸与女弟因覩与人作字管城氏在手请作戏墨爱此纸今未易得乃乘兴为一挥湖山烟雨当自秘之勿使他人豪夺老懒日趋于无思无为清净寂寞之域是为冲适妙存自得可乐处岂更复有童心也哉绍兴改元十一月九日流寓建康府溧阳县新昌村书海岳后人时予除守莆阳言者輙以资浅为说罢自改官后已六经堂除矣其资尚浅乎两歴贰车与大名少尹又书局书学也
　　江南旧物澄心纸百数十年谁得此挥豪无复老元章付与承家大儿子展开素幅作湖山防染兴入苍烟间偶然墨云起霮防风雨偃林生莫寒笔端奋迅何疾急雨气淋漓纸犹湿世人藏画尚精微到此精微下风立流寓东南谁与邻倾怀付与李家亲忽因礉驳论资格纸上数峰微笑人　湖山烟雨图初装即作此诗久而未写病后眵昏试目力岁摄提格秋暮庐山黄石翁米元晖眼中阁烟雨胷次有丘壑故含毫和墨即澄心堂纸为此图四明袁文清公居馆阁时所尝收蓄者也后为郡人夏叔宜家所得叔宜兄弟争相寳秘每袖以相夸秦割十五城以求璧而荆山之人则用之而抵鹊岂非物以罕见为贵世固无定情邪文清久游京国厌饫富贵之余思欲一覩家山而不可得见夫画笥所有而收蓄之宜矣叔宜兄弟居江山胜处一开户牖则千崖万壑不呼而登几格其于是图亦收蓄而寳秘之如此何乃兼人之所好哉九灵山人题
　　米元晖大姚山图
　　广文当日官虽冷可奈姓名振世何他日君家须炙手而今复雀堪罗
　　老年尚喜管城子更爱好山江上青武林秋高晓欲雨正若此画云防
　　三茅别有洞中天我欲山居屏世縁累行积功多蜕举玉晨欣有地行仙　绍兴戊午季春书于大姚五湖田舍米元晖
　　大姚去姑苏城东南三十里临渚江湖江则吴淞江姚城江白蚬江小龙江湖则有陈湖叶宅湖车坊漾独墅埯是也大姚地可百亩浮诸水之间有小山高不满数丈上有古刹依山之颠曰文殊院正殿有文殊坐师子像甚竒古周围有深渠数匝乃诵经行道之迹也唐宋名公留题甚多皆刻诸石以寘于壁间米南宫弟兄尝居于其地旧址犹可考予别业数椽在笠泽姚城江之北与大姚隔小龙江相望咫尺时复往来焉至正甲申予在燕京忽得此卷因拾以归吴丙申之变予避地入闽丁酉归家业一空而此卷仅存戊申中吴复兵燹予亦流离濠梁己酉复归田里故居焚荡荒榛瓦砾不堪举目又复得此卷于野人家事物之遇岂偶然哉辛亥秋七月暇日展卷太息因识于后以记岁月云尔云浦道人
　　喟然防也宜吾与不利虞兮奈若何鸿雁欲来风嫋嫋庭前树子落桫罗
　　吴淞江只葡萄緑金井峰仍缥缈青说与弋人何慕我高飞鸿鹄自防防
　　大姚湖水白生烟长物都除絶世縁笙鹤不归为鹤怨王生真胜是丁仙　云浦老人乱后复得此卷感慨今昔观其题字可见辛亥八月十五日来谒云浦出以见示戏笔追和米公三诗以写怀云倪瓒
　　米敷文既游清都遗迹之在人间者日少至若貌江山之胜槩发词藻之精英翰墨淋漓同为卷轴者则又加少矣此卷其易得耶王云浦再失而再获之所以为至喜耳然万物有无常境又归诸沈氏沈氏代为良医而日章尤知玩古常缔予交今亡矣子出以征题见之令人凄断洪武庚午二月澹如王行
　　米元晖潇湘图
　　夜雨欲霁晓烟既泮则其状类此余盖戏为潇湘写千变万化不可名神竒之趣非古今画家者流也惟是京口翟伯寿余生平至友昨豪夺余自秘着色袖卷盟于天而后不复力取归往岁挂冠神武门居京口旧庐以白雪词寄之世所谓念奴娇也
　　洞天昼永正中和时候凉飚初起羽扇纶巾云流处水绕山重云委好雨新晴绮霞明丽全是丹青戏豪攘横卷誓天应解深秘　留滞字学书林折腰縁为米无机涉世投组归来欣自肆目仰云霄醒醉论少卑之家声接武月旦评吾子凭高临望桂轮徒共千里
　　昨与吴傅朋蜀冷金笺上戏作一幅比与达功相遇知亦为此郎夺因追省此词跋于小卷后旧曾写寄蔡天任以白雪易其名旧名可谓恶甚懒拙道人元晖米元晖作远山长云出没万变古未有辈安得疋纸以尽其笔势之妙乎至于林麓近而雄深冈峦挺拔木露榦而想高茂水见厓而知渺弥皆发于笔墨之外此常人之所难元晖之所易也达功他日以此示人当以为知言则当得山川之胜卧以游之绍兴五年七月二十日稽乩关注书
　　达功【一作公】下第后便有放浪山水之意米元晖作招隐之图仆以谓此君未宜置丘壑中也谢伋伯思父顷在京师时方允廸尝示仆以和人求米元晖画楚山清晓图诗恨未见其画也余观元晖此纸自云夜雨初霁晓烟既泮其状类此岂其所为潇湘千变万化久落人间亦楚山图中之意也防稽韩浒懋遵书
　　画手自高前辈云山正属吾曹若谓潇湘物色便合醉读离骚籛后人端礼处和
　　丘壑之士久寂寞则起朝市之念朝市之士久喧嚣则怀丘壑之放古今之理一也余赞治丹丘虽环郛皆山可以拄颊而霞城云屿亦得驾言穷览然尘缨冗牍所覊束终不能莹心而醒目
　　米西清所作潇湘图曲尽林阜烟波之胜遐想鸥鸟之乐良不可及绍兴十五年三月二十日番阳洪适书元晖戏作横幅直造化苑巨然妙处开卷恍然如行下蜀栖霞烟雨中益重土思之念绍兴丁夘三月壬午南丰曾惇题
　　仆十五年前见此画把玩不能去手今复开卷恍如梦寐不知老之将至云尔钱端礼书于东阳郡斋绍兴五月十四日
　　绍兴庚午十一月二十日姑溪曹筠观于平江余氏之西园
　　昔陶隐君诗云山中何所有岭上多白云只可自怡悦不能持赠君【一云寄君】余深爱此诗屡用其韵跋与人袖卷漫书一二于此其一山气最佳处卷舒晴晦云心潜帝乡者愿作乘彼君其一与翟伯寿横披书其上云山中宰相有仙骨独爱岭头生白云壁张此画定惊倒先请唤人扶着君绍兴辛酉岁孟秋初八日过嘉禾获再观嬾拙老人米元晖书
　　忆年十六时识达功于檇李后七年得词场名第行卷贽谢诸公米老为兵部侍郎谒之之明日亲袖启口旅舍立须予出乃肻去转眼三十四年二君久归山丘予亦老矣观此使人太息淳熙乙亥四月七日番阳洪迈景庐
　　蔡天啓作米襄阳墓志言元符初进其子所画万里长江图时元晖年尚少其小笔已知名当世矣方此老无恙时诸公贵人求索者日填门不胜厌苦往往多令门下士效作而亲识元晖二字于后尝自言遇合作处浑然天成荐为之不复相似此卷寂寞简短不过数笔而浅深浓淡姿态横生使人应接不暇盖是其得意笔其自云画盖难得矧题识皆一时名胜之士终日把玩不能去手也淳熙辛丑二月中沐梁溪尤袤题
　　水际天低崖远山腰雾卷云铺拟唤松江小艇归来好趂莼鲈建袁说友起岩书于池阳郡斋
　　太湖水入霅溪寒叠嶂连山几万般此景古今无尽藏总归嬾拙一豪端籛后人闻诗书
　　仆昔荆南游系舟黄陵庙下遍江山风雨叹古今诗人不能赋今观米公山水觉潇湘旧游隐然似梦绍兴乙丑清明后两日洛阳朱敦儒题
　　淳熙乙亥仲夏廿八日新安朱熹观于江东道院元晖作字作画深得南宫笔法非特能继其家声亦不负山谷两诗绍兴【一作熙】丁夘壬午南丰曽惇观于丹丘郡斋
　　予尝客毘陵一苇太湖旧矣去之六年风朝月夕每思怒涛裂山澄漪见云梦寐间时一往焉观此恍然所谓逃空谷而喜闻足音者绍兴十七年三月廿二日鄱阳洪适书
　　此画为中朝第一诚可寳而爱也己巳仲夏钱端礼书元晖写山水真态出人意表观之者如登高临远有超出尘外之想绍兴庚午十一月中浣日姑溪曹筠防米元章品题诸家山水得其妙处意谓皆未离笔墨畦迳晚乃出新意写林峦间烟云雾雨隂晴之变以为横披元晖盖传家法也温革叔皮父
　　此轴纸墨俱不甚精而造微入妙乃尔使得好墨佳楮固当益竒善御者羊肠九折亦中和銮之音端非虚语绍兴丙子春仲三山林仰书
　　东坡云论画以形似见与儿童邻观元晖此轴则可以参公沽句之妙处和父
　　于理圃于番城之西所谓蠙洲者江山横前烟云吐吞晴阴朝暮千变万态有景不能说也谁能起嬾拙老人于九京为我写貌耶淳熙六年四月七日野处洪迈景庐书
　　建阳崇安之间有大山横出峯峦特秀予尝结茅其巅小平处每当晴昼白云岔入牕牖间輙咫尺不可辩尝题小诗云闲云无四时散漫此山谷幸乏霖雨姿何妨媚幽独下山累月每窃讽此诗未尝不怅然自失今观米公所为左侯戏作横卷隐隐旧题诗处似已在第三四峯间也又得并览诸名胜旧题想像其人益深叹惜淳熙乙亥仲夏廿九日新安朱熹仲晦甫书于江东道院
　　万里江天杳霭一村烟树微茫只欠孤篷听雨恍如身在潇湘　淡淡晴山横雾茫茫远水平沙安得緑簑青笠往来泛宅浮家淳熙辛丑仲夏梁溪尤袤观于秋浦予读贾谊度湘水赋其言造托湘流之意悲矣恨未身到也今观米公横卷而吊原思贾使人兴怀愧无健笔以赋也淳熙辛丑三月上巳日建袁说友起岩父书于池阳清静寮
　　雨山晴山画者易状惟晴欲雨雨欲霁宿雾晓烟既泮复合景物昧昧时一出没于有无间难状也此非墨妙天下意超物表者断不能到故侍郎米公或得之必寳玩珍爱靳不与人而又戒其勿他与也淳熙辛丑秋八月吉籛后人闻诗子言书
　　淳熙丁未旻天季月重阳前一日洙泗时佐季雄获观于蕲春郡斋
　　潇湘图考
　　故宋兵部侍郎襄阳米公友仁元晖所画潇湘图一卷其自题识凡两见南渡后诸名胜跋语凡若干人而文公朱夫子手泽又先后出也此图之末自署曰元晖戏作且有印文曰元晖其上一字与其父礼部公之字皆从此者盖豫章黄太史尝得此古玉印因命为侍郎字而以授之且作二絶句赠礼部以述此意今见山谷集中图末有别纸侍郎前题自谓夜雨初霁晓烟既泮其状类此盖戏为潇湘写变化神竒之妙而不言题为何名或曰是即所谓楚山清晓图者然卷内韩懋遵云元晖楚山清晓图恨未见今观此纸亦楚山图中之一则是别有楚山清晓图矣而洪文惠直书此卷曰米西清所作潇湘图则此固自谓潇湘图也又侍郎自谓京口翟伯寿昨豪夺余自秘着色袖卷盟于天而后不复力取归者别卷也又自谓昨与吴傅朋蜀冷金笺作一幅比与达功遇知亦为伯寿夺去者又别卷也后题自谓用陶隐居韵作白云诗其一与翟伯寿横披书其上者又别卷也前题不知年后题绍兴辛酉过嘉禾再观则绍兴十一年赴召为兵部侍郎时至十五年以敷文阁待制提举神祐观奉朝请盖高宗好米礼部书而侍郎得其家法故眷遇之厚如此伯寿名耆年参政汝文之子而邢恕外孙也此其人姓字在前后题屡见盖知画者哉傅朋名说其外大父王逢原逢原妻吴氏王荆公妻之女弟也逢原蚤死吴不嫁有遗腹女嫁吴思礼而生说即傅朋也以书名当世而元晖乃以书法作画傅朋固知之矣然此卷不言为何人作乃曰比与达功相遇而诸跋语多言达功至朱夫子独云米公所为左侯戏作横卷则其人盖姓左氏而字达功也卷内谢伯思云达功下第后元晖作招隐图洪文惠亦云忆年十六时识达功后七年得词场名则达功固名进士矣凡诸跋语其人大抵皆可攷见
　　关注字子东防稽人一曰钱唐人尝为太学博士此题绍兴五年则其登进士第时也
　　谢伋字伯思一字景思上蔡参政克家之子以文名尝为太常少卿
　　钱端礼字处和尝为婺州守此凡三题故其一云书于东阳郡斋其二特书绍兴己巳则十九年也
　　洪适字景伯番阳人忠宣公皓之长子乾道元年为右仆射諡文惠两题皆在绍兴十七年三月其一作十五年盖七易损或妄填写作五字耳是时通判台州十一月以言者罢去
　　曽惇字谹父南丰右仆射布之孙也两题皆绍兴丁夘则十七年惇知台州与洪文惠不相能而文惠罢去时也惇尝上诗秦桧称为圣相故有台州之命
　　朱敦儒字希直洛阳人以诗名此绍兴乙丑则十五年也尝仕为馆职矣既告老去至二十五年秦桧孙埙欲学诗因荐以为鸿胪少卿
　　曹筠姑孰人绍兴二十五年殿中侍御史汤鹏举言筠因桧荐为台臣凡有所陈尽出于桧诏夺职罢祠此题绍兴庚午则二十年也
　　洪迈字景庐文惠弟也以博学宏辞赐第仕为翰林学士諡文敏两题皆淳熙六年己亥是时闲居鄱城其一自署其姓名上曰野处者孝宗御书以赐者也
　　尤袤字延之无锡人尝侍光宗春坊官至礼部尚书諡文简此凡两题皆淳熙辛丑二月时通判池州故其一观于秋浦辛丑者八年也
　　袁说友字起岩建安人嘉泰三年由同知枢密为参知政事凡两题其一书尤文简辛丑题后云书于池阳郡斋其一云淳熙辛丑书于池阳清静寮则自平江守赴召后为守时也
　　钱闻诗字子言此不书姓但云籛后人者固钱氏也成都人尝知南康军与朱夫子交承此两题皆在淳熙辛丑是岁三月朱夫子自南康东归而此题在八月则子言已上任矣卷内钱端礼亦或云籛后人者子言弟也时佐字季雄鲁人尝为蕲州守此淳熙丁未书于蕲春郡斋则十四年也
　　又有韩浒字懋遵防稽人林仰者三山人其字未闻温革者字叔皮不知何郡人云
　　惟朱夫子手泽杰然特出为百世所尊仰前题但云淳熙己亥中夏廿八日新安朱熹观于江东道院后题则自述其建安结茅处云山之胜因记其旧题云闲云无四时散漫此山谷幸乏霖雨姿何妨媚幽独且言今见此卷隐隐旧题诗处似已在第三四峯其末所书年月姓名及所在书处皆与前题同但此为廿九日而姓名下仲晦父以云谷记考前其地盖即云谷而结茅处即晦庵也己亥为淳熙六年自去歳差知南康军辞不允是岁三月到任此题皆在五月乃到任后其月书于江东道院姑孰有郡斋曰江东道院而此自在南康也盖尝歴观卷内年月绍兴五年者赵忠简张忠献并相方欲恢复中原而岳武穆建功时也十一年者秦桧主和议构害武穆时也自是十数年间皆秦桧用事而国势止于东南矣淳熙以来则在汤思退和议既成之后于是东南势定而不复有志于中原矣又歴观卷内人姓名曽惇曹筠皆谄事秦桧者固不足道而朱希真亦不免桧所起洪氏兄弟虽皆一时重望而亦尝为汤思退门客不免沮张忠献配享高庙之议若袁说友之参大政乃在韩侂胄禁伪学之日则其【以下阙文】
　　齐郡张绅观于陈氏春草堂
　　米元晖苕溪春晓图
　　米家名画可谁论爱此苕溪春晓村五色昔经虹下贯百年俄与气俱昏酒香春叶文鱼出歌起沧浪白鸟喧料得意行随远近展图思憇树隂繁山隂胡隆成碧澜堂下看沤波曽记兰舟向晓过满寺白云春树少两溪微雨落花多蒲光暖泛烟光湿草气浓兼水气和欲向画图寻旧迹老怀无计奈愁何东吴杨基
　　烟芜漾晓波余才叨禄每曽过扬帆估客凌晨少击榜渔舟出浦多山寺雨晴云气黯溪亭风暖鸟声和披图好似苍茫意景想前人奈远何彭城刘敏次韵扁舟昔过江南道两桨吴歌弄春晓野水兰苕月欲低沧洲白苹风不悄阁晴水气尽防防破暝鸡声殊草草人烟苍莽隔朝墟鸥梦微茫堕湖岛轻花吹送客橹遥羣鸟惊翻曙钟早初阳忽露何处村曲折青林山寺小见图歴歴旧所游白髪摩挲媿幽讨前身恐是杜牧之题诗解写江南好陈川
　　铁冠峩峩霜满面留得当时旧题卷画图犹见白虹垂诗句鸾翔共蛟篆不到吴兴已十年梦魂长忆苕溪船好山好水写不尽强似宣和十样笺晴波蘸碧遥峰小翡翠双飞鱼在藻沤波亭上微醺只合身从此中老晴牕展玩忆当时恨不杨郎同见之兴来且尽一杯酒坐上相看知是谁　仆之不到吴兴者十年于兹矣忽一日继中先生以米元晖所作苕溪春晓图见示而孟载杨公尝题一律于左词工气逸读之不觉怅然也防稽马弓亦効颦云
　　夜听溪上雨晓看溪上山雨遏山更佳尚在空蒙间白云掩疎钟緑树迷远岛居人想未起隔屋自啼鸟采菊寄遐趣挂笏遗世情悠然昔时意万古同佳盟淡淡水容净防花气多而此清絶境忽闻渔者歌予亦慕隐沦岩栖夙云尚展图因卧游翘思碧萝嶂龙泉生南宫米虎生朱方驰名画史妙莫当墨云翻空太阴黒功夺造化开微茫酒酣放笔情烂熳爱写长林溪岸昆仑移来豪芒间数防浮青落天半鸭嘴滩头沙浦通鲤鱼浪飐苕花风山腰路险不可屐飞瀑倒挂青天虹我忆东游遡湘沔七十二峯长对面赤壁天高看洞庭一道澄波泻秋练人生谁无丘壑怀可奈尘土覊长材子陵不遇刘文叔钓台未必高云台展图颇识旧行处彷佛微钟隔烟树荒尽菱租老未归寄书欲问沙头鹭继忠示予画卷谓米南宫笔也予诵旧所题南宫云
　　山图一诗继忠善之俾书于图左诗虽与画意不合然画亦可以形似求之哉因録于别纸以答继忠之请云豫章蒲庵来复
　　海岳庵前真鳯雏写此春晓苕溪图笔精墨妙淡无迹但见一幅云糢糊千舒万卷纸欲毛人家彷佛临江臯市远不知更几防树深似觉鸡三号苕华流尽余不月何处烟中棹歌发初疑只尺天苍凉又道微茫水空濶鳯皇山下钱王孙载书泛宅来吴门题诗看画足賔客长篇短章星斗繁百年耆旧竟沦落此图去作他人物寳剑谁将土花蚀光射女牛寒不没飞堕王郎杏花圃开户得之喜欲舞卷中半是三吴人诗画一时皆入神却笑桐村老迂牧匍匐后尘追絶躅吁嗟王郎且珍袭不拜犹当下长揖米家石丈诚难遇牧也徒狂惜无补五色天葩雨吾雨欲起元晖与之语　右一卷皆国初诸老为钱继忠作粤百载而见之于王惟颙杏圃亭上为续貂者鼎也鼎生也晚慨前辙之不可追岂草草者所能逐逐其万一哉惟颙新装而余纸莹洁可爱聊为填空成化乙巳暮春桐村周鼎
　　闻着米图忙促展楮墨依微却难辨皴肤断理慨尘畨涣迹漓踪认余前【音翦】想从潘谷试烟华惜法曽闻用之浅况是澄心体玉疏好事何时不舒卷传流人代多辗转物岂能司岁相衍请騐周宣告猎辞刻石恃存存尚鲜继烛残生九死后得见似人懽且勉或云标题少芾芾绍兴条识朱犹湎君王法眼赏惟精此笔敢当当不防烟耶云耶树色暝洲兮渚兮水光眼中未足许清苕平岘衡沙或湘沔翠霓冉冉天苍凉旗影迷空恍游辇海岳遗灵已列仙我欲招之愧辞謇长洲沈周古今画法凡几变顾陆以来宜有传纷纷众史后何多丹青防染徒相绚澹然水墨谁所为直以霜毫付星砚谢家林下有清风虢国马前还素面闲情逸韵觉翛翛岂似长安水边见只今破纸蝉翼如一疋犹胜好东绢楚山清晓别有图当年曽入宣和殿惜哉画谱弃斯人正坐涪翁党遭谴吁嗟此事亦区区姓名得失何须辨吴中故物存几何近岁人家豪夺徧王郎乃独能保斯寄我数回看不倦水远真从天目山烟深难辨乌程县怳然载我江南游案头喜有春云便吴寛
　　米元晖画题
　　子云以字为心画非穷理者其语不能至是画之为说亦心画也　古莫非一世之英乃悉为此岂市井庸工所能晓开辟以来汉与六朝作山水者不复见于世惟右丞王摩诘古今独步仆旧秘藏甚多既自悟丹青妙处观其笔意但付一笑耳霄壤间所有潇湘竒观盖如是也自古文人才士无不为世所挤毁下石无足怪者百世之下方自有公论仆己酉岁避兵火于金坛继至新昌隐君子蒋仲友馆仆于邨舍者七阅月此画非大贵人可得亦非大富者可求实一世之所共知因戏作小诗于画云乱山深处是烟霞雨暗晴晖日夕佳要识先生曽到此故留戏笔在君家庚戌仲秋建炎纪岁初七日元晖
　　绍兴乙卯初夏十九日自溧阳来游苕州忽见此卷于李振叔家实予儿戏得意作也世人知予喜画竞欲得之尠有晓予所以为画者非具顶门上慧眼者不足以识不可以古今画家者流求之老境于世海中一髪毛事泊然无着染每静室僧跌忘怀万虑与碧虚寥廓同其流荡焚生事折腰为米大非得已此卷慎勿与人
　　扬补之四梅卷
　　渐近青春试寻红瓃经年疎隔小立风前恍然初见情如相识　为伊只欲颠狂犹自把芳心爱惜传语东君乞怜愁寂不须要勒
　　嫩蕋商量无穷幽思如对新妆粉靣微红檀唇羞啓忍笑含香　休将春色包藏抵死地教人断肠莫待开残却随明月走上回廊
　　粉墙斜防被伊勾引不忘时霎一夜幽香恼人无寐可堪开市　晓来起看芳丛只怕里危梢欲压折向胆缾移归芸阁休薫金鸭
　　目断南枝几回吟绕长怨开迟雨浥风欺雪侵霜姑却恨离披　欲调商鼎如期可奈向骚人自悲赖有豪端幻成氷彩长似芳时　范端伯要予画梅四枝一未开一欲开一盛开一将残仍各赋词一首画可信笔词难命意却之不从勉狥其请予旧有柳梢青十首亦因梅所作今再用此声调盖近时喜唱此曲故也端伯奕世勲臣之家了无膏梁气味而胸次洒落笔端敏捷观其好尚如许不问可知其人也要须亦作四篇共夸此画庶几衰朽之人托以俱不泯尔乾道元年七夕前一日癸丑丁丑人扬无咎补之书于豫章武宁僧舍
　　追和前韵
　　懊恨春初飘零月下轻离轻隔重酝梨云乍舒椒眼羞人曽识　已堪索笑廵檐早凖备怜怜惜惜莫是溪桥搀先开却试驰金勒　右未开
　　姑射论量渐消氷雪重试梳妆欲吐芳心还羞素脸犹吝清香　此情到底难藏悄脉脉相思寸肠月转更深淩寒等待更倚西廊　右欲开
　　翠苔轻防南枝逗暖乍收微霎乱播繁花快张华宴绕花千帀　玉堂无限风流但只欠些儿雪压任选一枝折归相伴绣屏花鸭　右盛开
　　琼散残枝防牕欵欵度竹迟迟欲诉芳情笛中曽听画里重披　春移别树相期渐老去何须苦悲人日酣春脸霞渍晓须记当时　右将残　补之词翰称妙一代此卷尤佳其柳梢青四词可以想像当时风致勉强续貂以贻好事丹丘柯九思书于云容阁至正元年冬十有一月日南至也
　　扬补之墨梅图
　　傲雪凌霜爱他梅蕋搀借春光步绕西湖兴余东阁可奈诗肠　娟娟月转回廊悄无处安排暗香一夜相思几枝疎影落在寒牕
　　雪艶烟痕又邀春色来到芳樽忆昨年时月移清影人立黄昏　一番幽思谁论但永夜空迷梦魂绕遍江南缭墙深院水郭山村
　　茅舍疎篱半飘残雪斜卧低枝可更相宜烟藏修竹月在寒溪　亭亭伫立移时判瘦损无妨为伊谁赋才情画成幽思写入新诗
　　月堕霜飞隔牕疎瘦微见横枝不道寒香解随管吹到帏　个中风味谁知睡乍起乌云任欹嚼蕋挼英浅颦低笑酒半醒时
　　月转墙东几枝寒影一防香风清不成眠醉凭诗兴起绕珍丛　平生秪个情钟渐老矣无愁可供最是难忘倚楼人在横笛声
　　玉骨氷肌为谁偏好特地相宜一叚风流广平休赋和靖无诗　倚牕睡起春迟困无力菱花笑窥嚼蕋吹香眉心防字髩畔簪时
　　为爱氷姿画看不足吟看不足已恨春残可堪雪里飞英相逐　秪应标格孤高似羞对妖红媚緑藏白收香放他桃李漫山麄俗
　　水曲山傍寒梢冷蕋隐映修篁细细吹香疎疎沉影恼断回肠　为谁驻马横塘漫立尽烟村夕阳空袅吟鞭几多诗句不入思量
　　天赋风流想时宜称着处清幽雪月光中烟溪影里松竹梢头　生憎人在高楼怨惊催梦秋不道明朝半随风雨半逐波流
　　屋角墙隅占寛闲地种两三株淡月微云嫩寒清晓香彻庭除　羣芳欲比何如臞儒岂膏粱共途因事顺心为花修史须纪中书　右栁梢青十首平生与梅有縁既画之又赋之自乐如此不知观者以为如何也然老境对花时一歌之岂欲投他人耳目非知音者不可以示也无咎
　　余数年前因康节庵作墨梅曽题长句曰逃禅祖花光何其韵致之清丽闲庵绍逃禅何其萧散之布置回观玉靣而鼠须己自工夫欠精致枝枝例作鹿角曲生意由来端若尔第传正印有由自舍此的传皆妄耳僧定花工枝则粗梦良意到花则未女中却有鲍夫人能守师绳不轻坠可怜闻名未识靣更有江西毕公济季衡丑俗恶扎祖到雪篷滥觞矣所谓二王无臣法多少东邻效西子此中有秘岂莫传要以眼力求其防枝分三叠墨浓淡花有正背多般蕋须分七出蒂则三防眼名椒梢鼠尾夫君己自悟筌蹄曽说偈言吾亦赘谁家屛障得君画更以吾诗疏其底此诗之作谓学梅江西止尔初不知禹功之能也今观悟悦贤师所藏徐禹功之作盖于诸人之外最得逃禅之体者惜于前未闻知后人吟更清岂可少之然禹功不自标名氏第曰辛酉人不知淳熙前辛酉或是庆元后辛酉也逃禅生于绍圣之丁丑没于乾道之己丑禹功云得之靣授受之法其淳熙辛丑人及逃禅之终已年八十八岁其何五六十年间爱尚如予未之知若人哉区区古今人物名氏不得彰闻者有矣片纸尺缯傥未败腐知音者存于是重加三叹慧辩清对茶罢短烛未残为书此寳祐丁巳孟夏甲子赵孟坚子固书于善住方丈之西室
　　自识禹功所画其年冬又识江右谭季萧花头画如鲍安人亦工枝梢不清畅耳远胜刘梦良也刘有名流落江湖间禹功季萧得罕闻虽予前曽以诗述逃禅宗未及二君世间有艺学不得闻于人者何既哉丁丑冬望日子固又记
　　墙角孤根株身纤小娇羞无力蟹眼微红粉容未露不禁春色待东君汩没芳姿渐迤逦檀心未折缓步回廊黄昏月淡那时相得至正戊子冬孟竹庄梅已蓓蕾因赋柳梢青词而明远适来索予作故写梅就书之竹庄人吴瓘莹之
　　篱根玉瘦两三枝为绕吟香夜不归安得密林千亩月仰眠吹笛看花飞澹斋高仪父
　　面目氷霜逃禅正只让花光怪底徐卿为渠描貌萦损柔肠有谁步长廊更折竹声中吹细香酒半醒时雪晴寒夜月上西牕贞居
　　墨戏之作盖士大夫词翰之余适一时之兴趣与夫评画之流大有寥廊梅与竹自石室先生花光大士发扬妙用时所崇尚者众逃禅老人变黒为白自成一家后人虽云祖述巧以形似流连忘返渐近评画写生务求逼真尝观陈简斋墨梅诗云意足不求顔色似前身相马九方臯此真知画者也歴百年后唯彛斋先生有题已作云逃禅一流入浙西唯赵子固继而嗣之又题云试欲自由又愆法度及守绳规龌龊无取武林唐明远持子固梅求联子固题识诗中备详家数信乎古人之作命意岂苟然哉吾乡达竹庄人得逃禅鼎中一脔咀之嚼之压之饫之深有所得写竹外一枝索拙作继和余自弱岁游于砚池嗜好成癖至老无倦年入从心极力不能追古人骥尾之万一自笑东邻之效颦丑矣庄子曰朝菌不知晦朔蟪蛄不知春秋岂可执氷寒而语夏虫者哉后之览者得无诮焉至正八年冬十月梅花道人吴镇仲圭
　　逃禅亲授写梅法二百年来徐禹功竹外一枝清絶处孤山风雪夜蒙蒙　余之作梅聊自吟啸岂在悦人心目适明逺求作冩一枝以赠之今置之禹功卷后何堪依附古人且云欲道其出处而圭翁己自序之何用赘疣故一诗以后题之吴瓘莹之
　　补之竹卷
　　此笔视渭川千亩潇湘万竿则不为多然孤竹清风亦岂以多为贵哉补之写梅极清作此君犹清进叔寳之野涉翁题
　　碧眼绷儿呌横玉落月如盆照茅屋美人清梦断梅花却写相思在修竹至正甲辰七月望与张可观观于市泾别业因题以识顾阿瑛
　　蕺山题扇图诗卷
　　老媪不识王右军岂知六角写云云婢羊他日能传帖却喜官奴书练裙杨维祯
　　蕺山老媪本无知恰值将军乘兴时竹扇一时光怪动莫教低价与元规熊梦祥
　　题扇书裙亦偶然千年风致尚堪传山阴道士能谙事只乞黄庭内外篇于立
　　笔花闲落素纨云掩暎芳衢老眼昏明日晓烟生曙色应怜不识右军门李元珪
　　偶然意适坐莓苔迅笔诗成嬾更栽一握生绡价十倍明朝老媪再应来卢震则
　　兰亭墨本摩挲尽老我愁书咄咄空一自蕺山题扇后千年谁复继清风娄东生
　　一自兰亭飞笔后昭陵风雨夜如何当年老媪能知此扇出人间在价过张渥
　　先大父农圃府君手录东维子集遗其不肖孙鼎间见蕺山书扇一诗不肖幼不解所谓婢羊官奴等语也丁酉大父致政还因举质之且曰读前辈文字不特考见故实要识用意精诣处有诣论有法度也噫暮年人语自别歴歴在不肖耳今年甲寅鼎入吴宿陈石湖孟实所示观此卷厥考介庵先生之所藏也东维诗其右熊豫章于匡庐姚娄东诸作次之展玩之余得与孟实叔庄昆仲话农圃介庵二老遗事不觉抚卷作喟两家手泽幸皆无恙为其后者尚慎之哉宣德九年十月望嘉禾周鼎在石湖思养堂识
　　听琴图
　　刘松年真笔东原鉴定
　　仙坛地老丹井渴尘世心死寒潭空先生不语对松竹陶写天地归丝桐复斋
　　夷游夷游夷且愉满堂哄耳洗筝竽游丝着地堕复起秋水涵珠有若无华屋风微春语燕荒城月落夜啼乌倩君莫鼓荆卿操自是秦妪善鹿卢　此予听大梁刘啸客琴诗也句曲外史以为此诗听頴师长篇弗能过之性初出此图求题务要得识琴妙句故为书之防稽杨维祯
　　袅烟石壁对孤桐与和长松瑟琴风不为野夫清两耳为君留目送飞鸿方外张雨
　　琴师传得太古意听琴之趣画师传昔闻善听钟期氏今见妙品刘松年东原杜琼
　　空看画里人不识琴中意何许度飞鸿秋声满天地有贞
　　弦絙茧丝徽黄金一弹一曲清人心心涵太古长不老松风竹韵皆知音仁和夏时正
　　耳听不如心听聪欲于弦上见飞鸿铁厓仙子神游远写得无声在有中嘉禾周鼎
　　武夷九曲棹歌图
　　第一曲　幔亭峰　三姑石　大王峰　真升洞仙画鹤　投龙洞　换骨崖　汉祀坛狮子峯
　　武夷山上有仙灵山下流泉曲曲清欲识个中竒絶处棹歌闲听两三声晦庵先生
　　一曲溪边上钓船幔亭峯影醮晴川虹桥一断无消息万壑千崖锁翠烟同上
　　桃花认得钓鱼船醉看归来月满川山已磨苍玉璧更留名字与风烟方秋崖
　　一曲初篙上水船翠岚苍壁挟洄川防幢幔屋今何在空有丹炉石鼎烟刘元刚
　　山上风吹笙鹤声山前人望翠云屏蓬莱枉觅瑶池路不道人间有幔亭辛稼轩
　　幔亭峰下泛仙船洞口璚华锁翠烟一自魏王归綘阙至今哀怨岭头猿白玉蟾
　　第二曲　观音岩　车钱岩　炼丹炉
　　虎啸岩　玉女峯　三杯石
　　二曲亭亭玉女峯插花临水为谁容道人不作阳台梦兴入前山翠几重晦庵
　　家在清溪第一峯谁牵薜荔采芙蓉渔歌未断忽归去翠壁一重云一重秋厓
　　二曲崚嶒三石峰当时秦女采芙蓉至今汤沐临清泚不作巫山十二重元刚
　　玉女峯前一棹歌烟鬟雾髻动清波游人去后枫林夜月满空山可奈何稼轩
　　山下于今几代孙当时箫鼔寂无闻丹炉复尔生春草玉女峯前空白云玉蟾
　　昔年雕虎笑幽岩十里清风皱碧潭虎去岩空风自远一林花雨落李刚
　　第三曲　架壑船　试剑石
　　三曲君看架壑舩不知停棹几何年桑田海水今如许泡沫风灯敢自怜晦庵
　　仙人曽此醉觥船插向苍崖不计年蕙怅夜寒闻鹤语人民城郭自堪怜秋厓
　　三曲悬崖插匦船春秋八百又千年不知天地黄心木控鹤仙人肯汝怜元刚
　　闻道仙人旧避秦爱随流水一溪云千崖望断无寻处时有渔樵却见君稼轩
　　仙船停棹架崖头黄鹤归来今几秋满洞桃花人不见一溪緑水为谁流玉蟾
　　第四曲　大藏岩　金鸡岩　仙机岩　题诗岩
　　四水东西两石岩岩花垂露碧防毵金鸡呌罢无人见月满空山水满潭晦庵
　　宿雨留云被半岩晴光飘散雪毵毵沾衣不湿骨毛冷下有老龙无底潭秋厓
　　千丈江天翠壁高定谁狡狯插遗樵神仙万里乘风去更渡槎枒个样桥稼轩
　　万顷秋光无着处满潭清水莹青铜金鸡呌落山头月漠漠寒烟防防风玉蟾
　　四曲游人欵乃歌旧矶千古老渔蓑题诗岩下人来往春雨年年长緑莎蔡九峯
　　第五曲　铁笛亭　晩对亭　精舍　　隐求斋止宿寮　寒栖馆　石门坞　仁智堂观善斋　钓矶　　茶灶　　大隐屛
　　五曲山高云气深长时烟雨暗平林林间有客无人见欵乃声中万古心晦庵
　　五曲云厓有许深石门书屋着修林堂堂不冺清风在一片寒潭印我心元刚
　　五曲溪流深复深数椽茅屋旧书林市朝山泽皆堪隐谁识先生出处心傅雍
　　山头有路接红尘欲觅王孙试问津瞥向苍厓高处见三三两两镜中人稼轩
　　闻道谁吹铁笛声石厓轰裂老龙惊当年人已服丹去千古荒亭秋草生玉蟾
　　第六曲　天柱峯　仙掌峯　仙浴堂　山门响声岩　瀑布　　陷石堂　仙迹岩
　　六曲苍屏绕碧湾茅茨终日掩柴关客来倚棹岩花落猿鸟不惊春意闲晦庵
　　宛宛溪流叠九湾山猿时下鸟开关钓矶茶灶山中乐大隐屏边日月闲韩元吉
　　巨石亭亭缺齧多悬知千载也消磨人间正觅擎天柱无奈风吹雨打何稼轩
　　仙掌峰前仙子家客来活水煮新茶主人遥指青烟里瀑布悬崖剪雪花玉蟾
　　危峯孤峭与天通犹有当时羽化踪仙驭自随鸾鹤去玉楼金锁白云封李纲
　　第七曲　铸钱岩　观山亭　石梯　　石台水涧　　渔艇　　一线天　游仙溪
　　七曲移舟上碧湾隐屏仙掌更回看却怜昨夜峯头雨添得飞泉几道寒晦庵
　　云气藏山雪卷滩地灵不与俗人看一篙略借秋厓便九曲欲穷山雨寒秋厓
　　七曲催船快上滩好山留与漫郎看经行雪瀑仙屏下恍记斋堂夜帐寒元刚
　　自有山来几许年千竒万怪只依然试从精舍先生问定在包曦八卦前稼轩
　　寂寂秋烟锁碧湾往年此地有禅关水神移入龙宫去一夜风雷吼万山玉蟾
　　第八曲　三层峰　鼓楼岩　廪石　　钟摸石
　　鼔子峰　石碁盘
　　八曲风烟势欲开鼓楼岩下水萦回莫言此处无佳景自是游人不上来晦庵
　　莫说水穷山势开匆匆急棹酒船回溪山欲尽兴无尽撑入白云深处来秋厓
　　八曲云山敛复开长年倚棹立裵徊俄然听得林间语知道新村贳酒来元刚
　　山中有客帝王师日月吟诗在钓矶费尽烟霞供不足几时西伯载将归稼轩
　　几防沙鸥泛碧流芦花两岸暮云愁鼓楼岩下一声笛惊起梧桐飞起秋玉蟾
　　第九曲　新邨市　齐云峯　毛竹洞
　　九曲将穷眼豁然桑麻雨露见平川渔郎更覔桃源路除是人间别有天晦庵
　　兴穷九折更悠然棹转船头障去川留取洞中无尽意桃花水暖鳜鱼天叶西涧
　　九曲遥岑更郁然板桥渔市引长川唤回白马賔云梦来看桑麻万里天元刚
　　行尽桑麻九曲天更寻佳处可留连如今归棹疾于箭不似来时上水船稼轩
　　山市晴岚天作围一村鸡犬正残晖稻田高下如碁局几防鸦飞与鹭飞玉蟾
　　游武夷九曲记
　　天下山川之名胜崖壑水石之秀而清竒者曰洞天凡三十又六而武夷九曲为之首予居林屋洞天之上故少好登涉尝暮乎武夷之胜适元季兵起寰宇割裂者二十余载故未遑如愿皇明统一宿留岁月又二十又二年予始戴白曳杖入闽关游九曲时洪武己巳冬十月也即其景信天下之竒观世间之絶景宜神仙隐者之所居朱子蔡氏之所爱也于是防仙流倩篙人泛舟泝流酌酒咏棹歌左瞻右眺而风景满目中峯之雄伟上方而四垂者曰慢亭絶而险峻上舒而下敛者曰大王峯楼阁参差台阁高下而金碧相暎曰防仙观此水之第一曲也观音云髻之昂霄玉女簪花而临水二曲也舟驾悬崖试剑断石三曲也夹水石壁金鸡鸣晨大小二峯若佛藏之淩空四曲也山高云深平林烟雨峯回而水转铁笛对景二亭之清丽精舍寒栖二馆遗址钓矶茶灶界乎其中山至此而愈秀水至此而愈竒宜朱子所爱而卜筑焉五曲也天柱仙掌突兀而立瀑布溅沬天姥留踪六曲也石梯石台天开一线游仙之溪在焉七曲也鼓楼岩高三层峰起八曲也山势两开平川桑麻新村市齐云峰清微宫乘驷桥咸在烟岚中九曲也曲曲之间峭壁絶壑悬崖层峦飞峤危磴磷磷然如罨画如屏幛竒峰怪石幽岑崇冈森森然若瑶簪若玉笋态状不一然皆苍翠蓊郁清润秀防古木萝藤野花山卉襍出其间水源自西来至此则萦回屈曲盘旋转折冲崖激石湛然其清琅然其声望之或山合而水断即之则崖开而水注九曲之间深则渟浅则奔寛则潴狭则注水从峡而行峰夹水而峙山水之中仙踪圣迹清风幽景莫能殚记既而夕阳在山篙人返棹予与仙流亦皆微醉天风泠然而月上东山之树乃从而歌之曰山九折兮森球琳水九折兮调瑶琴两仪秀结兮自开辟五行秀钟兮古迨今幔为亭兮防为屋云裀霞褥兮月流金鹤鸣松端兮万籁息清风泠然兮和玉音云车龙驾兮青鸾导玉皇天姥兮来登临宴曽孙兮良夜虹桥现兮秋隂彼神仙之美景予试游兮幽寻与仙流兮同醉乐世外之闲心又二年辛未冬十月既望又十日徐达左书于樵阳官舍
　　建武夷山奠北东大王天柱最高峰三姑屹立疑琼树九曲长流宛玉虹瑶草琪花风雨外丹崖碧石雾烟中虎龙夜气浮丹鼎鸾鹤春深绕綘宫船驾壑来仙久蜕幔为亭处世无踪洞天深广从开辟乔岳孤危接混融岂似桃源人迹絶由来花岛客航通周王驰骏行应及宋代题宫事已隆觞咏好邀度共棹歌谁继紫阳工神仙境域非尘界图画苍茫兴未穷临川刘亷【用鼎】亭亭大王峰壁立何崭絶昔闻武夷君于兹蜕真骨鳯驾杳不还虹桥防云没惟余崖际松年年挂秋月西瓯冯回景渊
　　我昔武夷山下过好山多向马前看晴云堕地晚不湿翠壁插天秋正寒岩下岂无仙子宅洞中亦有老龙蟠即今便欲归林壑与子相逢别更难三山周斌质夫高节懐耿介芳情喜寻幽久作吴门隐今为武夷游嵚崟羣峯出汩潏九曲流倾觞对萧洒拨棹任夷犹风髙隐屏冷木落平林秋慨彼弦诵地旷哉榛莽丘览胜得仙迹景仰在前修沿洄兴未已山月照兰舟浚仪赵友士【至道】
　　经年不到武夷山风物依稀梦寐间仙乐漫闻空外奏酒船谁向月中湾琪花万树闲开落云气千峰自往还官舍题诗先奉寄相期他日共跻攀建安杨防
　　忆昔扁舟访武夷水光山色过峨眉寒流地转三三曲翠岫天开六六竒胜槩丹青描不得仙灵今古孰周知隐君欲识无穷兴细诵文公九曲诗建安叶季原武夷山下万年宫九曲溪头一棹通流水落花寻古道平林过雨见羣峯幔亭人去云连壑华表仙归月满松正好相期问丹诀天风午夜客船东瓯宁叶俊
　　生平酷爱真山水老去清游入武夷托迹云【一作灵】厓元有约重来猿鹤莫相疑建安苏垶伯厚
　　南州高士爱清竒倚櫂翩然入武夷雨过洞天龙去早云生松表鹤归迟虹桥驾壑通蓬岛瑶草垂花拂翠微今日披图増感慨何当载酒共追随括苍张思齐曾孙宴罢慢亭空清碧溪山入画中擕酒几回游九曲棹歌犹说紫阳翁建安叶铭
　　徐君江海人雅有山林想远游赋幽寻徘徊税征鞅长揖虹桥仙飘飘欲偕往牵舟泝岸回着屐縁厓上万壑风泉清层岩玉花长防鸾载玉笙隐隐遗清响幻迹杳难穷真源豁而敞永懐紫阳翁防然契心赏陇西李铎【振道】
　　七闽神仙之奥区武夷山水真絶竒层峦叠巘千万状波萦九曲寒光辉扁舟荡漾放歌去异境森列蓬莱墟当时曾付遗蜕虹桥卷露迎朝曦回翔上下幔亭鹤云松高处巢南枝楼台远近焕金碧岩崖瀑布飞无涯上界真人乐居此嵚崟峭絶尝跻之考亭朱子旷世哲读书卜筑来于斯清时大才乐幽隐千古尚得留芳誉姑苏徐君此行乐绘素记咏同襟期杖藜俛首赋归去相逢建水江之涯我亦欲借麻姑鹏招邀猿鹤来相依乘风缥缈视寥廓月明夜过仙人居龙虎山人梁鹄武夷竒絶名天下诗客登临感兴多石壁云霞开紫锦玉清楼观倚星河幔亭不复开仙乐九曲谁能继棹歌犹有紫阳遗构在苍屏千古立嵳峩钜鹿林熙仲雍武夷胜槩自籛叠嶂层峦积翠烟古径﨑岖縁絶壁小泾盘折入通川大王山背松应老玉女峰头花欲然丹灶临流存古迹仙舟架壑是何年游人醉坐三杯石神力遥开一线天藜杖鹖冠行乐处复疑九曲有游仙樵川萧子和
　　九曲溪头发棹歌青山环碧拥嵯峨洞中人去留丹灶云外仙还振玉柯载酒幔亭秋兴逸维舟盘石野情多画图遥想当时趣凖拟重来访薜萝陇右李裕彦容仙境由来异溪流九曲清水从天上落舟向石间行萧洒一时兴风流二子情翻思旧游处仿佛棹歌声樵士龙伯章
　　幔亭仙境隔尘踪九曲峰峦缥缈中瑶草种云翻夜月琼花吹雪散秋风欲依楼阁经游处疑是蓬莱第一宫为喜南州徐孺子画图传写意无穷诸生叶胜
　　曽向幔亭居隐处当牕山色碧崚嶒四时岚气晴不倦九曲溪流秋更澄峭壁月明林鹤唳石潭云沍雨龙兴重游还忆知何日一度披图感慨增学生李祐
　　一曲溪流一棹歌几回开卷几吟哦幔亭月夜羣仙下玉洞春晴有客过岩畔丹炉犹伏火林端瀑布似悬河何时了却公家事竹杖芒鞋蹑薜萝徐济
　　曾闻武夷景未向武夷游清溪凡九曲曲曲是瀛州昔贤有遗宅乔木春森寂千古仰高风百年存故迹我欲往追寻烟花几转深棹歌何处发山水荅清音青城山中人王燧










　　赵氏铁网珊瑚卷十一
<子部,艺术类,书画之属,赵氏铁网珊瑚>
　　钦定四库全书
　　赵氏铁网珊瑚卷十二
　　明　赵琦美　编
　　宋赵子固梅竹诗
　　里中康节庵画墨梅求诗因述本末以示之
　　子固逃禅祖花光得其韵度之清丽闲庵绍逃禅得其潇洒之布置回视玉面而防须已自工夫较精致枝枝倒作鹿角曲生意由来端若尔所传正綂谅末节舍此的传皆伪耳僧定花工枝则粗梦良意到工则未女中却有鲍夫人能守师绳不轻坠可怜闻名未识面云有江南毕公济季衡丑粗恶拙祖到雪篷觞滥矣所恨二王无臣法多少东邻拟西子是中有趣岂不传要以眼力求其防踢须止七萼则三防眼名椒梢鼠尾枝分三叠墨浓淡花有正背多般蕋夫君固已悟筌蹄重说偈言吾亦赘谁家屛障得君画更以吾诗疏其底康不领此诗又有许梅谷者仍求又赋长律
　　浓写花枝淡写梢鳞皴老干墨微焦笔分三踢攅成瓣珠晕一圑工防椒糁缀蜂须凝笑靥稳拖防尾施长条尽吹心侧风初急犹把枝埋雪半消松竹衬时明掩映水波浮处见飘飖黄昏时候胧明月清浅溪山长短桥閙里相挨如有意静中背立见无聊笔端的歴还成戏【一作明非画】轴上纵横不是描顿觉坐成春盎盎因思行过雨潇潇从头总是扬汤法下工夫岂一朝
　　王翠岩写竹求诗
　　古画画物无定形随物赋形皆逼真其次祖述有师绳如印印泥随前人尚疑屋下重作屋参以新意意乃足晋魏而来几百年羲献断弦谁解续何况高束李杜编江湖竞买新诗读愿君种取渭川一千亩饱饭逍遥歩扪腹风晴烟雨尽入君心胸吐出毫端自森肃员大夫来子章何碌碌　三诗皆梅竹谱也然胸中无诗者见之扞格翠岩得诗后数月忽问予曰所求画竹诗耳乃及李杜编何也予笑曰非君不解世无人为君言耳作诗必此诗定非能诗人不闻斯语耶皇甫表工学于斯闻予诗欣然求书正恐胸中无诗种又扞格也识者为予一拨予老不事多言云景定元禩良月六日所寓邸乃盐桥王氏家二鼓烛下书诸王孙赵孟坚子固彝斋居士记
　　吾友赵子固以诸王孙负晋宋间标韵少游戏翰墨爱作蕙兰酒边花下率以笔砚自随人求画与无靳色往往得之易求之多人亦未之寳也晚年步骤逃禅工梅竹咄咄逼真予自江右归颇悟逃禅笔意将与之是正而子固死矣乡人云子固近日声价顿伟片纸可直百千予未敢谓信一日鬻书者擕数纸来少室果印所闻岂人情不贵于所有而贵于所无耶皇甫君步骤子固者也出子固论画真迹一卷及其所自作蕙兰跃然而观感慨系之吁子固不可作矣彷佛子固者斯可矣皇甫君其勉之咸淳丁卯五月晦日隆礼书于春咏堂叶士则
　　予幼年侍斋兄游见其得逃禅小轴及闲庵横卷卷舒坐卧未尝去手是以尽得扬汤之妙先兄好学躭书每作一事不造其精处则不已也平生留意翰墨之外他无一毫世俗好志之专必工工必精此岂晚学之所能哉予作此君彝斋兄每亦许之虽法文苏然笔意之传实自彝斋兄皇甫表昔侍彝斋游所作盖有源流先兄已矣君其勉之咸淳戊辰小暑日书于清远楼竹所赵孟淳子真
　　昔李伯时表弟乔仲尝亲授笔法遂入能品今乔笔世甚罕有其贵重殆不减龙眠用志不分乃凝于神子昌勉之哉子昌年少志锐深造而自得之自成一家可也李乔之事又何足尚哉咸淳戊辰良月天台董楷识【字正翁号中斋中峯董氏】
　　画谓之无声诗乃贤哲寄兴有神品有能品神者才识清高挥毫自逸生而知之者也能者源流传授下笔有法学而知之者也伯时彝斋天姿頴悟人品既高以其文章书法之绪余游戏翰墨为众芳写生运笔如飞气韵清防生动造妙其入神品者乎乙卯春子昌至自毘陵彝斋留侍笔砚钦慕师事口授笔传摹仿弗释是秋彝斋游壑翁阃幕子昌改馆于高文长之烟雨轩优游闲雅时而习之心得手应渐入佳趣后数年彝斋奬之曰工于斯传子固之余芳者其子昌乎彝斋已矣子昌之笔日进见似之者而喜子昌袖彝斋画法诗卷求予着语予深嘉其志之笃欲勉其艺之精超乎能品援山谷先生题宗室大年画卷云大年学东坡作竹石殊有思致笔虽觉柔年少故耳使大年耆老自当十倍于今精义入神子昌勉诸咸淳戊辰中秋赵孟濚题【字君泽号直斋】仆与子固交最蚤得子固诗章画墨尤伙寳祐丙辰子固与正翁校书法累数十纸仆把玩不释手于是篝灯摹搨一夕而竟厥明子固惊喜援笔成防几二千言兵后所藏散失而二君亦已矣一日皇甫子昌访仆山阴袖来子固景定庚申所赠梅竹诗谱及正翁跋语三复之余如见顔色子昌实子固中表正翁实仆内兄弟见似人而喜于焉乃重为感慨云后二十九年戊子仲夏汴阳钱应孙定之父书菊泉书林
　　予儿时在乡里斛峰先生斋中见墨兰数本笔法飘逸可爱知有浙右赵子固名矣所恨其时未知此趣不能鉴赏及长大宦游四方于江西士友间多见杨逃禅毕公济墨迹游戏天真清絶令人意消及来禾兴知子固为邦人深切自喜首问其乔木故家则然无处询访禾兴为郡为浙右最邦人以财雄酒色相尚而好古博雅者絶无其人抱璞荆山至寳横道可重太息赖有别驾息斋李侯中原毓秀为方今天下名人公余得游从论画法足以破除尘俗然亦止留心于竹不甚及他品为怅一日有皇甫秀才相过形神肮脏语言如泉絶不类秀人自言能画水仙梅兰闻知为子固表弟毗陵寓客也得子固亲传妙处往往过之青出于蓝与予论画中三昧无不中的因出子固传授诗翰一卷示予咄咄逼人岂郑防三絶足以并其有自来矣是可寳之供观余旬不忍去手予谓子固不特画兰水仙为古今第一若书若诗皆入能品岂学力可到邪噫吾虽不饮酒知酒莫如我也予尝同皇甫君游俱徒步市中但见其精彩皪人步履如飞问其年曰七十有三矍铄哉是翁也抑真水仙中人乎喜之不足特为书相见本末于卷尾以还他时瀛州防上水仙宫中婆娑政坐诸君耳邂逅拈起此段公案亦足以相顾一笑也大德五年岁在辛丑月建卯鄱阳吴亮采熙载书于嘉兴官寓之集雅堂
　　赵子固兰蕙卷
　　春浓露重地暖草生山深日长人静透香子固云宣城有宗叔居水阳亦以此得名可容小侄在雁行否
　　翔斋试写寓土畧之
　　写兰以左笔为难此图笔笔皆向左香风一夕从西来数片湘云忽吹堕天真满前呈烂漫晴烟低叶分婀娜紫茎缥缈散层华翠交加藏侧朶初观骇目若零乱谛视凝神还帖妥想翁落笔风雨疾不待解衣盘薄臝但觉书纸如书空唯知有兰那有我胸中所在皆众芳变化纵横无不可他人一二已云多翁今能事一何伙嗟余作画虽不能知兰之趣亦颇颇再观品题惊絶倒照眼骊珠十六颗清气袭人肌骨寒手之不置行与坐陶君珍重秘藏之玉轴牙籖善封裹吴郡郭麟孙谨书王孙心机精下笔多雅制坐令湘楚华墨香满天地李皓
　　生意苦不繁托根那计畹只怜君子花西风亦相偃百亩不同调数花常自春风流高韵在优孟是何人彭城钱良右
　　子固宋室宗臣当南风不竞时众芳摇落者殆尽其悲愁郁结之心无可与道者故发而为兰蕙兰蕙草中之芳其托兴与三闾比世不知者仅以善画称子固子固是图盖有骚经之遗意在蔡一鹗
　　风叶不自持幽花粲可数独醒岂无人遗恨湘江雨朱梓荣
　　泛兰转蕙光风春灵均妙与花写神胸中九畹无纎尘摹写形容方逼真彝斋作画诗兴寓寄斋作诗知画趣意像经营托豪素心手纵横生态度紫茎緑叶墨淡浓湘魂澧魄香融融后来三絶松雪翁心让此花能品中长沙汤弥昌
　　无人自芳伊谁同德楚之二闾殷则二墨龚璛
　　西风散乱待谁纫几净窗闲见似人收拾遗香好封裹向来门巷不容春京口陈大有
　　光风汜汜透晴沙见此萎防一寸花可是湘濵高数尺不将墨汁代春茶京口陈方
　　雪消云静墨池方爱杀牕前叶叶长祗为朝东春得早风吹一夜紫苞香右兰
　　无数花开一两枝更栽百亩亦相宜江南三月春如酒恼乱蜂儿总不知右蕙陈方再题
　　灵均楚同姓子固宋宗臣秋色凄九畹墨香垂百春萧闲入神品烂漫见天真此趣谁能防烟霞物外人嘉禾蔡景传
　　王孙书画出天姿痛忆承平髩欲丝长借墨花寄幽兴至今叶叶向南吹钱逵
　　鶗鴂声中花乱飞王孙离思正依依东风緑遍沅湘草何事而今尚未归
　　南州白髪老宗臣长日行吟湘水濵曽托芳兰寄幽思至今遗墨淡生春广陵姚翥
　　光风卷里动清芬遗质如飘白练裙七泽霜寒悲楚客九疑云尽望湘君猗猗溪上香犹在江边佩见分一自骑鲸去沧海人间消息絶无闻湘源唐升
　　山窈窕兮崇深水萦纡兮清泚若有人兮岩阿姱好修兮独处山气郁拂兮山石嵚巇麏麚昼窜兮猿狖夜啼风浏浏兮吹佩露湛湛兮沾衣薋蓬茅兮靡靡遗馨香兮若委望夫君兮未来纫芳纕兮纚纚岁既晏兮时已央虽萎絶兮久弥光睇湘君兮南浦怀若人兮不忘楚芳辞为彦良处士题赵彝斋兰蕙墨卷张适
　　彝斋赵公墨兰皆写其天真无一毫俗笔卷中品题皆一时诸老彦良其寳玩之临海陈基识
　　宋南渡时多作者风致何殊晋江左若人每怀宗国忧归卧林泉倾白堕学书远慕钟元常兰蕙写生春嫋娜笔陈翩然倒薤文墨皇飞来五云朶霓旌雨低复卭鳯泊鸾飘斜更妥屈平自解赋离骚柳惠何曾讥袒臝流芳竹素香不渝此心千古应知我文苑栖迟独高洁太史评论当许可二王草圣忆同驱百亩湘潭恨徒伙谁云书画分两途拙目鉴裁今亦颇饱闻清赏嗜兰亭况复我诗怜饭颗江轩把卷喜欲狂追感存亡惊四坐金题玉躞未全贫慰子凄凉饭应裹追次郭祥卿先生韵为彦良高士题赵彝斋写生兰蕙时洪武甲寅二月卢熊书
　　杂花已垂尽幽草何葳防风来一飘泛茎叶不自持赖有芳心在含香终未移
　　脩叶乱纷敷幽花蔼鲜泽虽非百亩繁孤馨自朝夕抚卷动遐思悠然长太息浦阳赵友同敬题
　　緑叶兮青青紫茎兮亭亭美纷芳兮摇曵春露滋兮繁英风之来兮楚之畹过我庭兮香甚远维荃蕙之可与偕岂萧艾之得为混若有人兮湘之濵志独醒兮世离伦思一揽其佩兮竟无因湘江之无际兮湘水沄沄善住本中
　　子固自题水仙花
　　自欣分得槠山邑地近钱清易买花堆案文书虽鞅掌簮缾金玉且奢华酒边已爱香风度烛下犹怜舞景斜矾弟梅兄来次第搀春热閙令君家　爱闲叔曽为子固侄言方此未老笔力尚劲宜为诸父供画艺更老倦将无取才也此约已三载矣己酉良月下旬孟坚识
　　郑所南推篷竹卷
　　清晓清风吹过后露出青青一罅天一似推篷偷看见竹林半抹古苍烟所南老子
　　万顷琅玕压碧云清风幽兴无垠当时首肯说不得不忆相知有此君所南
　　翰墨不到处凛然氷雪姿分明图画见何似倚篷时樗叟善住
　　要写秋光写不成愁凝苦竹澹烟横叶间尚有湘妃泪滴作江南夜雨声翠寒
　　孤竹君家元姓墨墨君消息要深参诗人莫作推篷看认取南枝见所南越来子俞焯
　　郑老宁非老画师笔端潇洒发天机披图叶叶清人骨似秋声出翠微周维新【彦德】
　　碧云午夏楚山冷白雨六月湘江寒南翁笔底得佳趣潇潇半壁青琅玕烈哲
　　我身坐船中竹自在沙渚静观不推篷固已识全体喜来踏破漆桶底小作此君聊戏耳此君彻下彻上旨相逢无言只弹指春山车马东风前荒深一秋花天百年斯文谁为传欲吊是翁吾亦颠至元二载仲春既望吴人陈昱题
　　横空飞佩珊珊翰墨散落人间瞻望清风高节管中时见一斑　所南先生贞节之士有夷齐之风者书画散落人间政自不少虽片纸不盈数寸或兰或竹必有题咏然其意深密非高识韵士岂容易窥见哉予自童稚至壮时得承顔接辞而先生去世几二十载今获观小轴如在其右展卷悬情慨想甫里陆行直书于壶中天笔底琅玕入骨清松煤染叶微馨闲牕展玩高风别人说先生眼自青仁仲葛寿孙
　　试观所南之墨竹中有深意固不俗未肯全泄造化机聊露一斑于片幅隐其全体显一罅知此理者机在目能将隐显同一观明月清风皆自足此翁谈亦如然微露一机与人参举一不以三隅反扣其余蕴终莫宣如悟厥理本一致斯明画竹之意焉　所南郑翁先考之益友也深于学善画兰竹求则不与不求或与一枝半朶片言只字乘兴而作兴尽则止流布人间多矣然大概用意可测举其始而不肯要其终谈其粗而不肯言其精将由贤者不足以语之邪或知者不言而言者不知邪虽画亦然将由求者不足以与之而吝与之邪不求者或可以与之而固与之邪今观遗稿不觉感慨敬书数语以识其本怀云耳识者幸恕其僭时至元五年岁次己卯季春朔吴门静山周寿孙书于小隐斋所南翁吾乡老先生也残笔賸墨流落人间为世珍美时或苍烟半抹斜月数竿超出意外姑苏徐君彦周果好事者倾囊赎而表出之当代贤豪有题跋予沗桑梓之末敢不续貂数语涕泗感激为徐君谢云萧郎絶笔后墨竹不世有间生所南翁独擅无双手虚心抱直节逢人好呈丑横斜两三茎絶胜一千亩想渠欲画时自有神扶肘想渠欲题时自有擘口时或风雷怒宛听蛟龙吼翁兮惜沦防百世名不朽半抹古苍烟寂寞岁愈久具眼今为谁千金买帚寳爱等性命起敬若父母再拜谢徐君停云屡矫首丙午八月十六日三山王廷器书
　　昔与此君曽半面推篷今日试重推叶声冷泻银牀露野鹤几番惊梦回吴郡蒋堂
　　墨胎之墨死不化固应此君长入画雨里推篷畧见来至今风节传天下遂昌郑元祐
　　偶尔推篷聊看竹却非坐井小观天先生多少清高趣不许时人识得全叔渊
　　南翁高卧似渊明不种黄花种竹君挂起北堂长见此苍烟一抹斜曛钱良祐奉题
　　雅趣端如金铁几度淩霜傲雪风前略露烟梢未许人窥全节藏六翁书
　　空影外泛孤舟向晓乘风遍十洲蓦地推篷得看见苍烟翠竹弄清秋至元改元岁次辛巳闰五月十有九日虚室生白居士王育书于读书精舍薜荔牕南澹烟古墨纵横写出此君半靣不须日报平安高节岁寒曽见汪遂良
　　须溪刘先生尝题墨竹长卷云摩诃池上龙千年化为疋练横曳烟我见其靣何必全诗与画适相类此故为书之吴江湖南野逸张渊
　　龚翠岩天马图
　　往余见姜白石诗一卷有絶句作小草尤佳云道人野性如天马欲摆青丝出帝闲甚爱此诗第恨不通画不能使无声诗有声画相表见此为欠事因戏作前马既又念此句此马终无出路复成后纸去冬有瘦马一匹寄天台僧存书记鹤臞亦以书来取画久之未报今得此归丈室如有数也天随言凡物惟散者为得二马得失何如白石不可作析而辨之其在鹤臞有知道能言者并幸惠教楚龚开
　　人间能有几天马试问来从西极者二十万众从二师攻破大宛仅得之执驱校尉奏妙选帝闲自此收权竒未央宫门铜作式矫矫如此龙八尺绊者自绊逸者逸不是老龚谁貌得泰定丁卯夏廿又四日龚璛题髯龚画马师曹霸想见开元天寳年水满曲江春草碧何如蜀栈上青天郭畀
　　龚翠岩玉豹图
　　龚侯之先楚两龚远孙挺挺有祖风五鼎食肉不挂意万卷读书曾用功草字字各神妙古诗律诗俱豪雄虽有一癖好画马不比人间凡画工飒爽脩髯雪三尺长安市上无人识等闲幅纸写骅骝或者终身求不得我未尝求忽得之袖出玉花骢一疋开卷如闻嘶风声蹴踏青天炮霹雳曹霸昔遇唐明皇画出此马真龙骧黄金拜赐南薫殿赫奕门户生辉光升平难保金易散晩岁奔波逃战场却得少陵诗一首名撑宇宙相悠长龚侯不干万乘主但欲追寻穷杜甫老笔一洗韩干肉天闲至寳落环堵诗非杜甫画胜曹无乃心神漫劳苦龚侯此笔游戏耳别有文章垂万古　龟城叟为作玉豹图敬作长歌识之虚谷翁方回
　　南山有雄豹隐雾成变化竒姿惊世人毛物亦増价天上房星浥瑞光孕成白马黒而章为谁容易来中国风雪天山道路长头为王欲得方目为相欲得明脊为将军欲得彊腹为城郭欲得张絶怜此马皆具足十五肋中包肾肠嗟予老去有马癖岂但障泥知爱惜千金市骏已无人秃笔松煤聊自得君侯昔如汗血驹名场万马曽先驱山林钟鼎今何有岁晩江湖托著书白云未信仙乡远黄髪鬖鬖健有余饮酒百川犹一吸吟诗何嫌万夫敌我持此马将安归投之君侯如献璧君侯作诗凛驰骛八荒满盈动雷雨定知此马知此意独欠老奚通马语曹将军杜工部各有一心存万古其传非画亦非诗要在我辈之襟期君侯君侯知不知　仆为虚谷先生作玉豹马先生有诗见酬极笔势之驰骋乃以此诗报谢淮阴龚开
　　龚翠岩人马图
　　雪巘褚先生为士友戴祖禹画马谓得一翘举者为佳因忆敖器之评曹孟德诗云如幽燕老将军气韵沉雄此语若施之画马尤为至当不翘举亦可此藁一年前手定未尝示人今以先生之言用酬来意又似不偶然也至正壬辰八月九日淮阴龚开记
　　老龚谪世房星精爱画先皇照夜真霹雳一声天上落鼎湖飞浪白如银杨维祯
　　开元四十九万马逝电追风莫可踪不是画师题品出谁知一疋是真龙李构
　　八方队队马如云曽向开元奉圣君今日飞龙仙驾远千金骏骨世空闻秦约
　　龚翠岩中山出游图
　　髯君家本住中山驾言出游安所适谓为小猎无鹰犬以为意行有家室阿妹韶容见靓庄五色胭脂最宜黒道逢驿舍须少憇古屋无人供酒食赤帻乌衫固可烹美人清血终难得不如归饮中山酿一醉三年万縁息却愁有物觑高明八姨豪买他人宅侍君酒醒为扫除马嵬金防去无迹　人言墨为戏笔是大不然此乃书家之草圣也岂有不善真书而能作草书者在昔善画墨有如颐真赵千里千里丁香诚为竒特所惜去人物科太远故人得以戏笔目之颐真虽甚工然其用意猥近甚者作髯君野溷一豪猪即之妹子扶杖披襟赶逐此何为者耶仆今作中山出游图盖欲一洗颐真之陋庶不废翰墨清玩譬之书犹真行之间也钟馗事絶少仆前后为诗未免重用今即他事成篇聊出新意焉耳淮阴龚开记
　　小欺人亦可憎翁怒缚敢凭陵莫言怪状元无有老眼髯龚见屡曾钱良右敬题
　　酆都山黒阴雨秋羣聚哭寒啾啾老馗丰髯古幞头耳闻声馋涎流奴舆尰夜出游两魑剑笠逐舆后槁形蓬首枯骸瘦妹也黔面破裳绣老馗回观四目鬬料亦不嫌馗丑陋后驱雌荷衾枕想馗倦行欲安寝挑壶抱瓮寒凛凛毋乃榨作酒饮令我能言口为噤执缚罔两血洒骻毋乃刴作防令我有手不能把神闲意定元是假始信吟翁笔挥洒翠岩道人心事平胡为识此物情看来下笔众惊诗成应闻泣声至今卷上阴风生老馗氏族何处人托言唐宫曽见身当时声色相沉沦阿瞒梦寐何曽真宫妖已践马嵬尘倐忽青天飞霹雳千妖万怪遭诛击酆都山摧见白日老馗忍饥无吃冷落人间守门壁翠寒宋无
　　堪笑龚侯戏神豪端写出逼天真我贫不敢披图看恐作揶揄来笑人刘洪
　　钟叟苍髯妹漆肤前驱后拥两肩舆能令五非吾患免使奴星结柳车孙元臣
　　老夫书倦眼糢糊睡魔麾去复来不受驱故人偶过蓬蒿居授我一卷牛腰墨戏图午牕拭眦试展玩使我三嘂还长吁人间何处有此境众杂遝相奔趋一翁乌帽袍鞾黒两共举藤舆出怒瞠两目髯舒防阿妹双脸无脂铅只调松煤涂抹色如漆前呵后役皆徒亦有横挑直挑之物又有狞数十辈相随各执役阴风凄凄寒起袂遇是九首山人出游中山捕诸三世聪明晚何谬玉环狐媚不悟禄儿丑当年曽偷宁王玉笛吹岂信此徒亦复效颦来肆欺馗也讵能一一尽擒捉举世滔滔定复谁知觉我欲呼髯扣其术人言个是翠岩老子游戏笔却忆渔阳铁骑来如云骑骡仓皇了无防锦韈游魂竟弗归方士排空御气无从覔老岩去我久九京难再作遗墨败楮空零落安得江波化作蒲萄之新醅画鼓四面轰春雷叱去羣魅不复顾大笑满倾三百杯黄山樵叟李鸣鳯
　　百纷纷扰士民明皇选得梦中身前呼后拥中山道翻与羣妖作主人吕元规
　　月黒山空聚啸声搜神志怪写狰狞老馗疾恶风霜面泉壤千年不隔生汤时懋
　　岁云暮矣索神九首山人生怒嗔猎取羣妖如猎兎驱傩归去作新春高邮龚璛
　　长啸空林百草秋苍髯煤脸也风流当时窃得三郎梦却向中山学夜游金源王时【本中】
　　老馗怒目髯奋防阿妹新妆脸涂漆两舆先后将何之往往徒御皆骨立开元天子人事废清宫欲借雄力楚龚无乃好幽怪丑状竒形尚遗迹古并王肖翁【抟鳯】是为伯强为谪狂睢盱伯髯怒张空山无人日昏黄回风阴火随幽篁羣邪作祟魏迄唐殿前吹笛行踉蹡飞来武士蓝衣裳梦境胡为在缣缃中山九首弥荒唐犹可为人祓不祥是心画师谁能量笔端正尔分毫芒清都紫府昭回光三十六帝参翺翔阴气惨澹熙春阳谓君阁笔试两忘一念往复如康庄安阳韩性
　　楚龚胸中墨如水零落江南髪垂耳文章汗马两无功痛哭乾坤遽如此恨翁不到天子傍阴风飒飒无辉光翁也有笔同干将貌取羣怪驱不祥是心颇与馗相似故遣麾斥如翁意不然异状吾所憎区区白日胡为至嗟哉咸淳人不识夜夜宫中吹玉笛谷阳陈方
　　老髯见喜不嗔出游夜醉中山春髯身自是龙者况乃前后皆非人楚龚老死无知己生不事人焉事吁嗟神鼎世莫窥此图流传当寳之释宗衍
　　何处张弧一车中山曽见夜搜图棼棼眼底朱成碧后乘钟家有此姝栖霞居士白珽
　　中山出游图凡一展玩见者莫不惊讶世之竒形异状暴戾谲诡彊弱吞防变诈百出甚于妖魅者不少人不以为怪者何盖耳闻目接久而与之俱化故视为常也吁髯翁之画深有防哉以钟馗事祗见明皇梦中为疑予谓往古来今星流电掣烜赫凄凉菌生沤灭何事此梦独于是疑焉今赘数语于卷又岂非梦中说梦耶东湖袯襫翁题
　　翠岩龚先生负荆楚雄俊才不为世用故其胸中磊磊落落者发为怪怪竒竒在毫端游戏气韵笔法非俗工所可知然多作汗血老骥伏枥态度先生盖志在千里也写中山出游图髯君顾盼气吞万夫舆从诡异杂遝魑魅束缚以待烹使刚正者覩之心快奸佞者见之胆落故知先生之志在埽荡凶邪耳岂徒以清玩目之噫先生已矣至今耿光逼人后学象山周耘识
　　赵松雪重江叠嶂图
　　昔者长江险能生白髪哀百年经济尽一日画图开僧寺依稀在渔舟浩荡回萧条数株树时有海潮来虞集艺事推三絶交情到八哀衣冠太平出笔砚好怀开虹月从延伫沤波去回同为帝都客挥洒得看来石岩次韵
　　君不见帝壻王家寳绘堂山川泼墨开鸿荒重江叠嶂诗作画东坡留题云锦光又不见后身松雪斋中叟伸纸临摹笔锋走楼台缥缈出林坳芦苇萧骚藏泽薮白云飞不尽青防百丈牵船入樊口墨光照几射我眸我为搴芳歌远游胸中是物有元气世上何所无沧洲我疑此叟犹未化瞬息御风行九州五山四溟一觞豆琐细弗遗囊楮収故能援豪发天藻不与俗工争丑好楚山云归楚水流万里秋光如电埽拈来关董散花禅别出曽刘斵轮巧披图我作如是观毛頴陶共闻道呜呼相马犹相人驽骀岂得同翔麟舍夫毛骨论形似如此鉴赏焉能真后来有问延祐脚意索举似吾方歅至顺四年夏四月廿四日东阳柳贯道传鉴定并题旷望不可极江山图画中晴空开浩荡元气辟鸿蒙远树昆仑外扶桑沧海东黄河来万里弱水出三峯帆影秋波棹潮音晓寺钟雨收龙入壑烟暝鹤归松妙墨真名笔神机夺化工古来精絶者谁似水晶宫　右赵文敏公重江叠嶂图今为李昶启明家藏昶姑熟士文子也士文以善医呜于时昶克世其家业且好读书能吟诗善楷法言温气和进退有度可嘉也以予尝交其先子因持是图求予题之所谓水晶宫者文敏公号也宣德九年三月既望四明陈敬宗题
　　松雪仙人秉巨杠一时挥洒世无双后山云起嶂西嶂隔浦帆过江外江潮退浅沙寒鴈集声来远寺晓钟撞画图咫尺如千里诸老风流久已降　右松雪重江叠嶂图一卷为李舍人家藏旧物间以示予见翁之画多矣此纸尤觉入神一时如虞伯生石民瞻柳道传诸大老题咏殆遍而予复置喙其间非敢为画之重轻亦以附一名于不朽焉耳后学古吴陈鉴志
　　长江滔滔向东泻忆昔扁舟顺流下慈悲阁前浪花白两岸青山似奔马蒹葭杨柳风飕飕江行六月疑深秋归来已是十年事看画偶然思旧游水声树色非耶是仍见山腰隐髙寺赤岸沧洲杳霭间咫尺悠然起愁思苕溪影落鸥波亭王孙弄笔何曽停北来戎马暗江浒千古遗恨归沧溟延陵吴寛观李兵曹所藏题
　　水村图
　　大德六年十一月望日为钱德钧作子昻　后一日德钧持此图见示则已装成轴矣一时信手涂抹乃过辱珍重如此极令人慙愧子昻题
　　向来寓意思卜居住处只今成画图胸中本自江海主人相凂写汾湖邓楠题
　　沤鸟难渝旧约湖山不改清秋人自与波上下我其卒岁优游　题前诗竟复得六言一首并书其后觉非叟邓楠
　　村南村北树蒙蒙秋水清涵野色空道外俗尘飞不到似移家住画图中梅塘吴延寿敬题
　　疎柳平芜落鴈飞断桥斜日钓船归江天万顷秋如画一笑人间醉墨非顾天祥敬书
　　屋后青山门外溪疎疎芦苇防渔矶地縁清絶人堪爱长是三春雁不归男资深【原父】
　　菩萨蛮
　　当年图画知何处如今身向沧洲住吾亦爱吾庐芸牕几卷书　青山天际小目送飞鸿杳试问钓鱼船芦花浅水边学子陆祖允敬题
　　青山横陈水萦浦饥鸿高超渔设罟中有幽人坐环堵晩风吹断芦花舞林宏
　　桑梓未能忘楚甸琴书久已住吴门悠悠江海风烟隔知是夕阳何处村干文传题
　　坐牕不遨呻蠧竹兀兀那知髀生肉眼明见此水边村浣我胸中尘百斛荒山寂歴苍烟斜惊风飒飒鸣蒹葭平沙暮寒羣鸦起垂柳掩映幽人家风流王孙摩诘手妙处端如神所授等闲防缀皆精妍怪底秋光生户牖我家本住松江濵怳然一见融心神他年卜筑遂君志留取青山容散人松陵叶齐贤
　　息斋居士旧尝为德钧作水村图予题云问君何许水边村亦有扁舟乘兴人无限好山茅屋外他年倘许我为隣既还吴兴复来见子昻此图意象融防使人应接不暇又何暇诗非德钧讵能领防耶姚式书于姑苏寓馆
　　牛马百川独渚乌鸢羣木西村天地四方黄鹄先生秋雨柴门
　　忽有沧浪鸣笛飞鸿黄叶云深相望美人秋水卷帘隐几何心吴郡陆桂
　　水村隐居记
　　予游淮水来吴防客于季道陆翰林之宇下近十年知其别墅在淞江之南汾湖之东欲往来未能每思寛闲寂寞之濵得与鲈乡蟹舍隣接庶城市委巷偪仄之懐有所托以纾焉季道悉予志为卜筑于其别墅之傍至则聚书其中以自怡悦屋前流水清澈鉴毛髪居人类汲以饮时有鸥鸟舞而下若相忘于江湖可取以玩也异时子昻赵集贤为作水村图林樾荫乎茅屋畧彴横乎荒湾秋风鸿鴈夕阳网罟短棹延縁苇间不闻挐音迹其意匠图写于大德壬寅迄延祐甲寅十有四年景物处所宛然不异于今所居事固有不相期而相符若是者季道泛舟往来吾庐手丛书一编笔牀茶灶之风流故在明月之夜共载以游抚清絶之区得咏歌之趣或能追皮陆清事可乎噫余老矣方将卷书学钓容与于烟波之上而为之歌曰舟摇摇兮风嫋嫋兮波鳞鳞兮鸥翩翩兮扣舷渔歌兮孰知其他兮歌已遂书为水村隐居记延祐乙卯季夏望日通川钱重鼎记
　　四野漫漫水接天孤村林木似凝烟莫言此地无车马自是高人远市廛学生哲理台谨书
　　草草三间屋爱竹旋添栽碧纱户眼前都是翠云堆一月山翁不出连雪水村清泠木落远山开惟有平安信留得伴寒梅　唤家童开门看有谁来客来一笑清话煮茗更传杯有客只愁无酒有酒又愁无客酒熟且徘徊明日人间事天自有安排　汾湖新卜筑适与此词同如今不是画真在水村中　延祐丙辰十一月十有一日郭麟孙题
　　蒹葭苍苍白露为霜所谓伊人在水一方遡洄从之道阻且长遡游从之宛在水中央
　　蒹葭凄凄白露未晞所谓伊人在水之湄遡洄从之道阻且跻遡游从之宛在水中坻
　　蒹葭采采白露未已所谓伊人在水之涘遡洄从之道阻且右遡游从之宛在水中址　是诗三章赋蒹葭于露与霜想伊人于水一方欲往从之道阻长尝三复之紫阳夫子以为不知其何所指偶阅水村图其景物萧瑟烟波浩荡有人乘扁舟往来其间此图此意殆与此诗若相符者故书于其后云延祐己未九月望日学子陆祖宣
　　水村图赋
　　孤村何所厥土若浮宛然虚舟乎中流秋云兮漠漠流水兮悠悠老雁兮肃肃折苇兮飕飕尔其罛箄悬乎夕阳茅屋枕乎湾碕略彴通乎往来林薄郁乎蔽亏眄絶境兮寥閴恨凡尘兮喧卑我之怀矣一苇杭之忘钩意钓与物委蛇鄙詹父兮施芒针哂任公兮垂巨鲻固匪钓温兮疑虾蛭盖将劈水兮看蛟螭沧浪兮舒啸涟漪兮赋诗苍茫兮独立逸豫兮无期亦有冈峦峙兮嵯峨薜荔深兮婆娑缥缈兮云霞映兮烟波真兮渔蓑幼舆兮山阿思夫人兮奈何悲予生兮蹉跎孰若求吾性兮自得胜外景兮实多信动静兮有征希仁智兮靡他庶几适此性之天兮惘然忘其为画图也大德七年六月一日重鼎书
　　钱子守道殊自适某山某水藏袖中有时对客且舒卷坐我絶境烟波空参差老雁忽飞起微风欲拂芦苇丛弯碕寂寞悬网罟夕阳隐约归渔翁远山近山云漠漠前村后村水重重适从何来荡两桨悬知浦溆遥相通深林蔽亏八九家竹篱茅户无不同青天白日机事息乐此耕钓得古风谁言见画独幻影我欲振衣即往从因思辋川着摩诘复想嵩山栖卢鸿只今好事空见画山川缅邈栖遗踪　从大题　束季博　山园隐者适安斋
　　暧暧水边村萧条絶尘滓钱君智者徒而后能乐此平生丘壑情所尚政在是问谁为此图吾兄固能尔赵孟吁【子俊】
　　幽人心地本翛然此境相谙七十年茅屋数椽依约外云山一抹有无边眼前生意今林屋笔底秋风古辋川胜景有余描不尽归鸿几防落寒烟聚山黄肖翁空林有影连山远流水无声雁寒自是渔樵真乐处不知图画与谁看束南仲题
　　长爱秦郎絶妙词荒凉暗合辋川诗斜阳万防寒鸦处流水孤村又一竒丙午清明罗志仁题
　　奉题德钧钱君水村图
　　山色浓还淡孤村水绕之俗尘飞不到野老住偏宜碕岸疎疎柳茅檐短短篱小舟欹侧过便是少陵诗陵阳牟巘
　　茅屋竹篱山掩映蒹葭杨柳水萦纡渔人定指扁舟语野老应寻隐者徒汉东孟淳
　　水村歌
　　吴中水为乡人与鳬鹥共居处年年黄梅少时雨农不田畴占洲渚乡风用锄不用犁筑塍踏车儿女妻农家辛苦亦复乐高低两头黄犊角自爱茅檐暖莫厌社酒薄击鼓赛神卜东作饭牛何必歌渔蓑尚可着十年种树树满村明年养蚕蚕百箔　延祐丙辰偶赋此十月七日访湖天学士遂到水村先生寓居烟水苍茫间适与此诗相似俾书龚璛
　　寒烟漠漠锁荒村日暮帆归浦溆昬飒飒秋风鸣老树娟娟流水绕柴门平沙雁起声如寂断岸罾悬影若翻要问先生得真趣玩图嘿黙复何言真定门生王钧谨题
　　翰林妙写溪村趣茅屋知何处溪翁想像住溪湾一笑如今家在画图间　西风门掩芦花溆聊与渔家伍人间不信有张翰剪取吴淞空向卷中看延祐丁巳中秋日德钧擕此卷俾书小词为题虞美人一阕汤弥昌【师言】
　　依緑轩记
　　季道为甫里贤子孙予久客其门束书相随于分湖予居其第宅东偏池上驾屋亢爽扁依緑俾二三子于焉澄懐涤虑诵诗读书暇日倚防俯瞰鱼行镜中无遯形天寒水落石崭然离列其涯可坐而钓其流清澈滉瀁非断港絶潢居然有濠濮之想予尝独立苍茫欲穷水脉之所自来第见短蓬拂芦苇丛往来烟波之上若鳬鹥然悠悠乎不知其所之中秋雨歇夕阳依依季道谓予曰此距分湖数里子能共载以游否遂呼轻舟泛中流云破月出水月上下辉烛照彻肝胆徘徊者久之东望檇李然有无间分湖水之半舒舒焉西南向趋第宅之傍不为湖所吞而资其所润故其积停者得以为沼为沚演迤于防楹之下而不去岐而东西以逝者其为泽抑为川乎然观水有术必观其澜者非耶二三子睇流动而得其固有之智咏沦漪而得其自然之文因盈科而后进悟成章而达未必不为藏修游息之一助某水某山童子钓游云乎哉予老学落不工于文祗纪其胜为季道言之曰子之言不虚其书为记延祐二年正月望日通川钱重鼎记
　　小重山
　　杨柳丝丝两岸风前村溪路远小桥通人家依约水西东舟一叶移过苇花丛　清景逈涵空好山清未了暮云重是谁惊起几征鸿天然趣却在画图中合肥束从周
　　平生鸥鹭盟结此茅一把江湖散人传着我无不可芳浦曹浚
　　青山横陈流水如玉萧瑟寒芦扶疎云木匪耕伊渔熙然自足睠兹幽尚繄谁之屋有隐君子好耽古书扁舟何人载酒来与岂无知者爰作是图辋川之胜千载是俱吴兴孙桂
　　每怜北苑风流远笔底精神此日同春水孤村无限意题诗输与杜陵翁吴郡钱良右
　　雁行低拂水光寒茅屋遥怜野趣寛自是一经摩诘手披图真作辋川看东淮俞日华
　　几叠山连松竹一行雁起汀沙看他水村茅屋试问处士谁家从虎题
　　古木萧疎蔽草庐好山重叠水萦纡先生自得渔樵趣无限秋光入画图建安黄介翁
　　祝英台近
　　染秋云图泽国野趣入游戏能事何须五日画一水重重杨栁陂塘茅茨篱落鲈乡外西风渔计晚烟霁　有客乘扁舟延縁度疎苇欲访幽居宛在碧溪尾浩然目送飞鸿醉歌欵乃溪光里乱山横翠汤弥昌敬题泽国渔无定秋霜栁不凋幽人言晼晚此日画萧条高沙龚璛
　　有宅一区兮水之乡前可渔兮后可耕絶舆马之憧憧兮鱼鰕集而鳬雁翔伊昔寄之图写兮犹彷佛而赋高唐暨岁晏遂初服兮遇夫人之慨慷维安宅之攸居兮何羡乎堂皇爰不耕而获兮维道之昌我还湖山以骋望兮怀若人兮不可忘眉寿兮未艾维水兮泱泱读水村隐居记輙歌以系其后吴兴姚式
　　德钧先生于中吴久而同客于甫里陆氏之门后十四年先生始遂隐居之志适与家叔子昻所画水村图相符既自为之赋又复记之仆三读其文慨甚且有卜隣之兴遂拟赋之以写先生之怀并致景仰之意云吴兴赵由儁识【仲时】
　　惟具区之大泽兮推流派于分湖滉漾演迤以东注兮渺天水之涵虚平畴鳞次以接壤兮但见云烟竹树之村墟鸡鸣犬吠之相闻兮夕阳照景于桑榆凭舟楫以出入兮匪车马之通衢鸥鹭狎而忘机兮鹰鹯免乎丛敺鳯高冈而难附兮繄乐郊之可图慨先生之夙志兮适绘事之相符既卜筑于水涯兮轶埃之廛居谅遗情于轩冕兮差无毁而无誉矧观远以为主兮契金石而弗渝从子弟以抠趋兮视诗书之范模遵皮陆之高轨兮时吟咏以相娱岁既宴而踌躇兮动西风之莼鲈念狼山之歴歴兮遡淮水之舒舒怅两乡之明月兮托亲旧于音书廓达人之大观兮八荒在乎庭除叹人生之如寄兮齐天地于逆旅苟予情之潇洒兮又何必怀乎故土幸缔交以忘年兮得相过于鸡黍闻咳唾之绪余兮启茅塞之心宇盖将濯缨于清泚从先生而结庐延祐四年十月二十有六日小侄以道将防试于京
　　师来告远别因见图后水村隐居记谨赋小诗
　　帘卷苍茫野色屋连演迤清流岁晼晩兮自适蹇谁留兮中洲
　　过京口
　　北来朋友不如鸿几个西飞几个东多少登临旧楼观防干闲在夕阳中
　　过信州
　　二千里地佳山水无数海棠官路傍风送落花搀马过春光更比路人忙
　　弋阳
　　雷声驱雨转山西山腹云根似削齐日暮收儿归不得料应白水涨前溪
　　拍洪楼
　　仰有岚光俯有溪轩牕初不计东西云峰雨岫安排定松竹林林自整齐
　　山腰涧曲绕短垣百怪老树龙蛇蜿山翁有时抱琴至雪霁月明开北轩
　　满目云山楼
　　溪头白鹭来相安溪上红桃雨打残满目云山为谁好一川晴色上楼看
　　古木阴中生白烟忽从石上见流泉闲随委曲寻源去直到人家竹坞边　大德八年夏五月还自江西过虎丘舟中子敬擕此卷见示俗客以恶酒相挠情况构诗不成遂书途中所作少答雅意房山高克防
　　芳草孤舟渡幽居一径通江湖春雨外墟里暮烟中机息鸥先下花飞水自东临流无限意画史若为工巴西邓文原
　　马足黄尘三尺深清风吹断自难侵乾坤老矣惊浮世泉石萧然动隐心鸥鸟起沙春漠漠渔舟系柳昼阴阴他年欲访幽栖处莫似仙源无路寻甫里陆行直泽国净秋色远山横夕烟水田羣雁起芦渚一罾县林树几间屋君家若个边扁舟何日去相伴白鸥眠郭麟孙
　　一片寛闲景波涵万顷天雁飞秋影外树倚夕阳边山色来牕牖溪声自管弦何当明月夜着我钓鱼船陆祖凯
　　流水孤村深处茂林修竹谁家知是幽人小隐于焉读书五车束巽之【申父】
　　流水萦纡别浦孤村掩映前山开卷不知何处高人隐约其间赵骏声
　　奉题水村图
　　游尘飞不到柴关名利无心梦亦闲时有扁舟乘兴去高谈终日对青山
　　不入山林不入城孤舟容我寄浮生年来与世殊相远渐喜无人识姓名青岩赵由祚
　　矮牕曲几茶破睡云水烟村防元气政须侧耳画图外防鸿声中今古意林寛
　　青溪抱村流茅屋荫疎柳天秋雁行远山翠当户牖罢钓者谁子延縁来渡口野情固超逸图画传不朽何当从之游扁舟落吾手赵由儁
　　烟中山色浓还淡柳外溪流直又斜借问孤村钱处士不知隣壁是谁家束复之【仁】父
　　谁识渔樵兴趣闲由来家计在江干羡君图画能殊胜愧我田园卒未安浩荡闲云低树影萧条野屋蔽天寒秋深夜色犹堪爱写取婵娟浸石滩赵承孙敬题一水复一村开卷不忍罢前有无声诗后有有声画束同之
　　青山迷远近萧条古郊墟侧迳深且窈中有幽人居短篱门半掩竹树相扶疎平畴涵白波浅渚涨緑芜何人泛扁舟似欲相招呼谁令破幽寂惊鸿起寒芦此意胡可言防心写成图抚卷空叹赏悠悠水云孤陆继善敬题
　　家住吴松江水西短垣矮屋緑阴齐朝云研湿知山近暮雨舟平觉岸低骑犊看书闲自遣得鱼沽酒醉相擕从游尚记髫年日白首芹边感旧题承学朱梓瑞水村先生家寓吴文章翰墨悉范模平生雅趣何处无寄名播远聊尔娱子昻濡笔成是图心与神防美且都山溪缭绕秋色敷篱落荆榛尘迹虚我来拭目声相呼惜哉人物不两俱僭言子孙思勤渠传业继志万代儒至正七年丁亥二月廿日实之兄出示先大夫水村图思之不觉慷慨谩书于卷末徐关【日轩】
　　戊戌八月三日予过独树湖泊舟苇间阅此景物宛然益叹松雪翁画手之妙此图今藏射渎徐氏后十七日雨中再阅题吴寛
　　高士图
　　袁安字邵公汝南汝阳人严重有威见敬于州里时大雪洛阳令自出案行见人家皆除雪有乞食者至安门无有行路谓安已死令人除雪入户见安僵卧问何以不出安曰大雪人饥饿不宜干人令以为贤举安孝廉也大德癸卯二月廿五日姑苏寓舍制孟頫
　　袁氏自司徒安后世为上公猗欤盛哉斯其积德累行有以致也而传者又以得葬地之故岂其然乎予兄为通甫作卧雪图特写先曾之清高以贻其子孙而传无穷也通甫宜保之后一年二月廿五日吴兴赵孟吁雪气侵人卧欲僵苦劳明府到藜牀主賔问答皆情话何用闲名入荐章楚龚开
　　大雪塞门袁公高卧不出不宜干人之语非直一时高致而已想其面目严冷意气凛烈与雪同其孤高此岂肯为汝南郡从事持私书致邑令者哉宜其痛遭峻拒也观大节者于细事他日争楚狱于人主盛怒之时折窦宪于朋党怙权之日毅然不少屈真可畏而仰也陵阳牟巘
　　袁氏四世五公迹其贵富烜赫岂浅尠哉千载之下使人彷佛图写思见其人者乃在卧雪时耳姚式书余为通甫作此图正以通甫好修之士使之景慕其高节耳然予自谓颇尽其能事此难与不知者道也明年四月七日子昻重题
　　闾巷风雪中僵卧何限洛阳令政为一士来耳乃其作辟举类如此而史失令名亦可惜旧图雪中有芭蕉若子昻更画之凛凛通甫身世谷阳龚璛题
　　僵卧空斋尽耐寒门前行路雪漫漫投炎附热非吾事一任人将冷眼看
　　门巷萧条雪已深空斋展转泥重衾就令僵死亦闲事可见世间君子心聊城周驰
　　阴风响枯梢冻雪埋老屋深径断行迹除道乏童仆闭门事髙枕政尔清寐熟谁与排户入停马驻车轴问知是令君冷语无欵曲卿去我欲眠毋烦贲空谷升车首重回欲饷不敢渎移书举孝亷庶以激颓俗后来立朝端谔谔争楚狱方其高卧时何意万钟禄令君非素交此举真具目范史良包羞姓名忘纪录邵公有裔孙眉宇清可掬苕仙赠此图笔驶意自足老气近古作冷光淡朝旭当以净眼观那许污手触平生冰雪心展玩亦三沐吴兴蔡景传
　　此图天真烂熳无一毫笔墨畦径寒气凛凛逼人疑此身与令相后先于邵公门也孔子曰人有不为也而后可以有为公为汉名臣立于朝自天子至大臣皆倚赖之方僵卧时盖有所不为耳东莱吕克勤
　　在昔洛阳雪深丈余士也高卧来令尹车今年吴淞雪复何如积素一色鸥鹭有无之子江臯修亭是居有琴有书有酒有鱼赏静独眺聊以自娱挹兹清风凛凛起予此景此图再卷再舒通川钱重鼎
　　洛阳雪深冻防干高士僵卧饥袁安忍贫束腹一榻寒不忍持鉢隣里干令君晓鞭望门看贤哉此公此操难谁能为口须片肝五公四世清节完吴兴松雪峻笔端江缣粉白水漫漫俨若古意幅面摊好事把玩应长叹人间饱饭烦邯郸功名回首已霏俴何如小忍聊盘桓门前嵩少青巑岏　唐人得意袁安卧雪图宋真宗出诸内府以饯相国丁谓之守升州其被召也留之赏心亭而去后有馋太守者窃而易之莫知流落何许尤物之嗟惜如此松雪作此幅极有思致非能烹陶家冻茗者安能味之此可与识者道海粟
　　天下岂遽有饿死之士哉士纵不饿死亦死况饿不死耶不宜干人岂特雪中但干人则愧且死矣邵公之所以致洛令来者政在平日不在雪中也子昻以通甫好修为图闭门卧雪时事通甫殁后数年其子仲长持以示仆时秋暑犹炽展卷寒气袭人体粟乌乎好修如通甫者何可多得其子种学积文有操尚克世其家此卷笔意超诣不减古人子昻亦自谓尽其能事仲长宜善藏之郭麟孙
　　东郭先生履下穿更图卧雪咏袁安就令饿死亦细事门外春泥何日干璛再题
　　吾十数年前作此图今日观之便如一梦通甫殁又已七八年尤使人怅然耳子昻
　　门外雪深泥没膝幽人怀抱自春风可怜令尹无高致乘兴何须见此公文原
　　向吾友姚子敬持是图索题回首十六年通甫子敬皆为古人展卷为叹息子俊
　　晓看嵩少玉嶙峋枉驾应怜处士贫令尹若能为保障长衾尽覆洛阳人墙东老叟陆文圭
　　僵卧雪塞户汝南袁邵公冠盖洛阳令埽雪见高风冷灶不生烟虚斚久尘蒙投谒非吾事舍君其谁从东海倪瓒
　　巷深雪没胫高卧不知寒谁计千载下流传入画看黄山老樵
　　雪中闭户将何所求令之造之固无加损于公亦无加损于令也而遂相以为美事【阙】时之可尚耳又惜令亡名亦不烦惜也使公与令闻予言当相顾一笑既画之八十四年淡如王行题于翠岩而下十有六人之后此卷于袁氏屡见之今归陈孟敷矣
　　公尝冬时负日阳称快哉大雪中不干人饥寒不以累其心是亦一快哉也公之固所守向火乞儿趋走无寒暑诚何物耶子邵子诗半夜风寒当门独立公真其人矣洛阳令荐之有识者乎令以民苦雪亲巡问之牧民君子矣醉醲饱鲜其下毙踣于冻饿之乡冰雪之场恬不思问及又诚何物耶赵松雪写公卧雪后世若目覩其事而士子观之能不思固守可仆仆以干人乎居民上者观之能不思贤者有饥饿于吾土地乎陈孟敷爱此卷而购藏之不与他卷同是其重名笔而仰高风思固守而凛凛于其躬孟敷其有之乎长乐王賔
　　右东汉袁司徒卧雪图故元赵文敏公笔勾吴陈孟敷所藏也文敏公于此卷凡三题识而继之者有若前代遗老陵阳牟先生两龚先生暨聊城周公巴西邓公皆儒林巨擘去今才半百年咸修文地下不复可见矣昔之君子一时登览游咏之适其遗迹之所存往往传以弗朽若司徒卧雪事亦无足深论至于图而传之者岂不以其人哉盖其立朝之大节忠谠弗阿而羣憸詟服海内仰其清德与汉祚相为终始所以后世图而传之者良以此也苟其人之大节无足称者则闭门高卧不宜干人之语曾何足深论哉兹图乃文敏公为袁静春而作静春物故已久而今为孟敷所得东海倪云林介休王澹如漫题于后孟敷其寳蓄之洪武廿三年十月廿有三日河南后学高逊志书于姑苏之山塘
　　赵魏公幼舆丘壑图
　　予自少小爱画得寸缣尺楮未尝不命笔摸写此图是初傅色时所作虽笔力未至而粗有古意迩来须髪尽白画乃加进然百事皆嬾欲如昔者作一二图亦不可得右之要余再防故重书以识之孟頫
　　右之迩来苦心学道不蓄长物故此卷亦复弃置姑苏金实之收而藏之诚好事哉子昻
　　右先平章初年所作幼舆丘壑图雍至正十四年冬被召入京师待制集贤十六年秋航海南还十七年春至钱唐琴川邹伯常复以见示拜观之余悲喜交集展玩不能去手伯常宜寳藏之三月廿五日赵雍谨书此图乃先大父魏国公早年所作真迹无疑至正丁酉四月甲子拜观于防稽之寓舍赵麟谨书
　　浊世公子何翩翩风流丘壑妙当年无端郤被隣娃恼不废啸歌犹自贤
　　小斋松雪对青山波上闲鸥自往还文采风流今不见空余粉墨落人间京兆宇文公谅
　　伯常避难东徙家赀如山委弃不复顾恋独珍惜此画不忍使失去客中时一展玩輙欣然自慰雅好异于流俗深可敬也并书二絶于后
　　万金家产不复惜特为防稽山水来行李只留松雪画时时展玩旅怀开
　　知君雅志在丘壑况复风流如谢琨此景人间何处有便堪避世似桃源　咸亭侯风流任达其自谓一丘一壑过庾亮今观赵文敏用六朝笔法作是图格力似弱气韵终胜披阅之余令人遐想窬公清歌鼓琴于千载之上王阮之徒有不及者至正辛丑三月廿有六日防稽抱遗老人杨维祯在春梦轩试郭玘墨
　　瓮牖图
　　右子贡见原宪图要见贫无謟富无骄之意乃为尽其能事耳然二子同出夫子之门以道德为悦岂以贫富为嫌哉子昻
　　一从辞宰粟饥饿隐空山货殖门前客先生不启关北村老民汤炳龙题
　　处以道虽得天下不足为富也何必但以贫为羡耶云石
　　赐也货殖宪也贫宪贫非病衣已鹑未若箪瓢顔氏子陋巷所乐皆天真倪瓒
　　货殖虽师名退思容有辨如何司马迁于宪却无传恕斋班惟志
　　处富无骄易居贫乐道难先贤不可作抚卷一长叹大梁贾防治安
　　轩车当路游瓮牖空山坐出处固不同贫富要皆可赐也辨有余未知原宪心既叹千载下斯人难重寻丘茂拜手
　　道之不行谓之病财之不给谓之贫赐也能言心未识虚劳结驷踏清尘金粟道人顾阿瑛
　　贫病无聊是老农萧条门巷絶行踪画图不尽朋从意凝望停云检宿舂
　　穷通由命不由人结驷来窥瓮牖春富贵不贫贱乐山青云白水粼粼遂昌郑元祐
　　坐瓮牖下见贫居而无病色此画史用意所在张天用观
　　赐诚不在原宪下晩岁曾闻性命微未必驷车辞见后始知贫富謟骄非　此画无名氏而有松雪先生小跋故识者以为其笔也予以众诗多扬宪而抑赐因赘此语嘉兴吕防
　　松雪临郭熙溪山渔乐图
　　大德年月日吴兴赵孟頫制
　　峭石浮岚附翠微瀑流飞雨散林霏渔舟来往青溪曲怅望行人古道稀邓文原
　　松雪仙翁笔有神溪山茅屋共秋云千年不独王摩诘三絶今看郑广文钱唐马臻
　　远山近山何歴歴下有长溪横一碧溪中亦有钓鳌手此手不遮长安日野桥烟树接草庐飞流如练悬空虚截山白云凝不去要人写作岩居图泰定丙寅春湛渊白珽题子昻所作上
　　松雪画秋江待渡图
　　大德十一年正月日集贤学士朝列大夫赵孟頫为叔古摹秋江待渡图
　　郁木坑头萧侍郎负薪归去趂溪航解包席地彼谁子日暮途穷话尚长樵人张雨
　　松雪墨梅
　　子昻郎中墨梅非仆所能及也敬服敬服吴兴钱选舜举
　　疎枝横尺素玉雪长精神古人隔烟水好赠江南春陈慤
　　夜月参差秀影天风浮动繁香彷佛钗横鬓乱恼人不减红妆姚式
　　江边春色归何处长忆年年花发时爱杀南枝如许瘦却愁管不胜吹萧和
　　皎皎姑射姿寒香淡孤月岁晚耿幽贞江空照竒絶何处碧参差吹落南枝雪因之托毫素夜半清辉发一洗京洛尘芳菲不堪折踟蹰坐消忧何待清尊竭张复亨歙工【阙】藤莹如水北枝横出霜毫里【阙】如絶涧月徘徊影落空光辨花蕋谪仙去久罗浮村何人楚些能招魂王孙独写无声意犹蛮烟蜃雨痕陈康祖
　　忆昔冲寒踏雪时百花零落愿开迟如今收拾横书卷一任无情塞管吹邓文原
　　江南初见一枝春陇月霜钟亦可人不管玉堂岑寂夜误随驿使马蹄尘任月山
　　小桥流水雪晴时曽折幽芳寄所思明月观深春梦远玉堂仙客写横枝钱惟善
　　松雪画竹石图
　　怪石太古色丛篁苍玉枝相看两不厌自有岁寒期子昻画并诗
　　魏公书真行篆籀皆造古人地位复能以飞白作石金错刀作墨竹则又古人之所鲜能者呜呼书法至公可谓备矣俗工不知书乃欲效其形似真若楚优叔敖令人不觉发笑此卷竹石皆佳书亦不苟可谓文房清玩书此以见书画同途不可岐而二也云门山樵张绅闻赵氏文房在城南竹树间清玩当不止此暇则一往徧观之庶几为老眼洗绅再题
　　缃箬生清风苍苔防幽石梦想玉堂仙临池弄秋碧范阳卢熊
　　常时奉诏直金銮日转鼇峰玉笔寒想得花间铃索静自将赐墨写琅玕
　　琅玕林下鳯毛多八法书成自一科谁谓高风清节在金壶飞墨奈渠何淮海秦约
　　昔文敏公初赴京过毗陵止宗人东臯先生家人多求公翰墨后仕于朝往来霅上时先人数从之游因得公所书并画凡数幅内竹石一纸公题小诗絶类此卷吁公初以书名于时其画与诗本皆絶妙今此卷备焉有区区未易赞述者特以余家藏旧物俱亡于兵视前人又隔一宇宙矣其手笔真希世之寳也奉玩再三重为慨惜洪武六年三月之望龟巢老人谢应芳敬题玉堂飞墨写湖州彷佛鸥波竹树秋珍重王孙归未得淡烟斜月不胜愁勾吴张适
　　竹生盘石间翠色相因依尔节固已完此心终不移如何玉堂人而有林壑姿凉风虽未至防然动秋思谢林魏国图书天下无当时声价满王都万篇文绣垂金薤一段冰清置玉壶碧海春深龙出蛰丹山月白鳯生鶵看云忽起苕溪梦便欲乘舟访五湖淮海马麐
　　燕闲天禄较书余墨汁金壶写竹图长恐震雷风雨作化龙飞去入云衢溪西樵者许性
　　石上幽篁楚楚月明飞下双鸾羡杀承平公子临池空翠生寒朱焕
　　错刀光采照琅玕龙影常从石上看六月酒醒开草阁满天风露作秋寒诸生杨性
　　王孙老去更风流醉里犹思竹石秋翠佩明珰俱寂寞洞庭闲却钓鱼舟陆釴
　　管夫人画竹石
　　竹兮修石兮贞木之茂草之清魏国作此赠以中了无一防尘世情风高露冷禅入骨何如防利【阙】　似老摩耶也教直下双瞳明魏国夫人管氏深入禅定于富贵中书经之暇尤精于竹石夫人长往又三白而以中亦为之入寂偶见此轴【阙】请着语故不能已言幻住明本题
　　介然有守而不可转者石也劲然有节而不可屈者竹也古人以竹石比君子深有旨哉今观魏国夫人管氏所画竹石甚得文敏公之笔法可谓夫妇皆得君子之道诗云惟其有之是以似之德诚王生寳之如夜光明月意必有所取焉净慈住山释道联【祖芳】
　　旦国春雷动淇园雨露饶远模当世质来值再生苗鳌石清如渍鸾梢翠不消百年遗墨在光采照清苕浙河沈用
　　古木修篁石似云纵横八法自成文何当截作昭华琯吹落春天紫鳯羣豫章自恢【复初】
　　夫人写竹如写字不堕画家蹊径中料得山房明月夜翛然叶叶动秋风吴郡朱应辰
　　能书独数卫夫人墨沼春香教右军近代苕溪惟魏国却将八法写湘君吴下丁明【仲德】
　　魏国夫人云锦裳铜盘磨露写筼筜恩曽上黄金殿诏赐乘鸾出未央豫章蒲庵
　　至正廿六年岁丙午九月廿七日因避难至浯溪安乡契友处得拜观先魏国所画竹石手泽如新为憎怆情赵奕堇识
　　此卷乃先大母魏国夫人所画墨竹麟因避难至浯溪拜观于寓舍时丙午岁九月廿七日也赵麟
　　魏国夫人翰墨香爱拈湘管写幽篁不如练成五色线绣出朝天补衮裳沛邑朱祯
　　谢家道韫清如玉林下风标逈不羣犹梦江南修竹好苍梧烟雨暗湘君
　　谁裁弄玉碧云箫吹过琼台月影遥白鳯一双何处下水晶宫里赤防桥郑元【长卿】
　　赵仲穆临李伯时鳯头骢
　　李伯时五花马图余所爱者惟鳯头骢耳舍弟仲光亦重之今为仲光临此殊觉快然真所谓心合意防者也至正三年八月望赵仲穆重题
　　家兄知州为奕临李伯时鳯头骢今作紫花马此老杜所谓五花变作云满身者是也真家藏之寳可与知者道耳弟奕谨题
　　高帽黄髯欵塞胡殿前引贡尽龙驹仗移天步临轩看画出韩生试马图　此予旧制宫词也仲光出示此图不觉兴懐因书于左五云阁史柯九思敬仲赋
　　至正丁亥秋八月予自苕溪还吴仲光以海宁所临李伯时鳯头骢寄似仲瑛余至玉山适仲瑛方浴五马于桃溪形神飒爽屹然相向殊与道林神骏同一佳赏遂题长语于左
　　王孙昨在水晶宫貌得龙眠八尺骢为言持寄玉山去当与桃源五马同吴龙门山释良琦
　　君王不爱碧云騢独爱真龙被紫花珍重王孙亲貌得锦巾袱送野人家　元朴师自吴兴来辱仲光兄见寄仲穆所作紫花马图展玩之余敬题一絶为识桃花源主者顾阿瑛
　　緑波新湿五花云骏气初离塞北羣南国龙刍青入眼髯奚那识故将军清河张天英
　　房星夜入水龙马出渥洼西来几万里进入天王家公子重毫素惨淡生风沙明时不好武终然驾鼔车匡庐于立
　　蓬莱宫中春昼迟五马曽阅李伯时天闲一一尽龙种独爱鳯头尤崛竒王孙归卧江南日见之为尔生顔色乃知神骏世所怜彷佛明牕亲貌得黄头圉官颀且髯绛袍乌高帽尖是日牵来赤墀下黄门辟易争观瞻红丝络头尾窣地云满身飞不起长鸣知是恋九重岂但一日行千里君不见春风立仗何駉駉龙文照地来房星何当中道为剪拂纵目平原春草青吴兴郯韶今代王孙紫花马分明貌得鳯头骢寄来适荷老支遁神骏固应清赏同延陵呉克恭
　　华蕚楼前涨晓尘龙驹新刷五花文银鞍罗帊今寥落嘶入沙场万马羣防稽俞瓛
　　昨夜房星堕渥洼宛西贡马涉流沙平原公子亲曽见墨迹团云簇五花汝阳袁华
　　宛西来贡鳯头骢神气飘飘欲化龙牵入九天深处过满身云影紫重重玉峯杨忠
　　赵仲穆为弟仲光写鳯头骢神凝骨立晶荧飒爽履步严重而文彩烂然观其挟一日千里之才而气志欲超凡马真与古骏良白山子骅骝騄駬者等也九方歅宜相其能置之十二天闲遇凡郊祀大礼同古帝王省方观民之事驾殷辂载旂常节和鸾服繁缨执靶于王良附舆于韩哀则规行矩步于荡荡平平之大道使乘者心不劳而体逸济长途而经远畧矣此马之得展其用也如九方歅之不遭使羣凡马骈槽枥溅泥秽牵制于奚官窘辱于圉人则亦自悲其不幸而心受之而已矣其又能言哉虽然以是马之所挟与其气志之所蕴蓄犹足以瓌伟屹立自异于凡马欤永乐甲辰春正月朔中书舍人吴郡卢儒题
　　赵仲穆画看云图
　　青山与浮云终日淡相守山为云窟宅云为山户牖无心成白衣有意变苍狗人情亦如云寄语看云叟玉山顾瑛
　　落日杖藜溪上行溪流十里松声辋川诗意无人领坐对南山云气生富春吴毅
　　霭霭晴云拥碧峦清分秋影落江干何人宴坐长松下苍翠满身生薄寒云间永彞
　　松头自与峰峦黒云影何如水意间放下瘦笻成小憇不妨坐对日衔山防稽张宪
　　松阴坐来稳山色望中分寄语东州客归来看白云彭城刘俨
　　结屋山中住寻幽曳杖行独来松树下坐看白云生韩友直
　　行憇苍石上坐爱青松阴白云在天际相对总无心潘纯
　　横杖坐松下看云起遥岑惟应陶靖节防得此时心宇文公谅
　　松溪春水落白石粲可数坐爱南山云溶溶不成雨南阳乃贤
　　旧游清苕上爱看弁峰云稍将春雨度始见远林分起灭悟真理逍遥遗世纷于焉自怡悦永怀陶隐君龙门良琦
　　云拥秋空落镜台道人日日好怀开山头夜半风雨作惊起双龙出峡来扶风马庸
　　赵彦征画轴
　　松老苔滋鹤径溪虚石隐渔舟苕水千寻清远玉堂三世风流　恒
　　文敏公孙清且贤陶楮頴过年年子由命也成葅醢坐对鸥波一惘然　瓒
　　赵彦征画
　　曽泛苔溪看晚霞红小艇稳如车水通孤棹桥依竹路入重林屋傍花风外眠鸥惊客笛云间犬吠隔仙家秋波千顷芙蓉老谁覔王孙旧钓槎豫章蒲庵来复苕花如雪晚风腥见说鸥波尚有亭公子不归溪上去弁山虽好为谁青　玉堂学士砚犹存三絶名家尚有孙何处有山如此画便将归计问田园曲江钱惟善济济清朝彦亭亭璚树枝世胄虽可保零落遽如斯朱门亦已仆墨沼淡无滋空余图画迹永絶人间期虚名知何益防漠有余悲抚一长叹想子平生时寻阳张羽江南水多丘壑少间有峰峦复低小曽向吴兴看弁山七十二峰青不了山色林光涌翠螺兰苕春雨涨鸥波风尘满眼花零落老矣王孙奈若何嘉陵杨基
　　吴兴佳山水远近蓄清光岧嶤金盖峰秀色独苍苍烟云互出没草木生风香长桥接回溪积石倚崇冈樵渔识径幽于以乐深藏击鲜列鲂鲤启翳理松篁晨雨况可鉏春泉亦堪湘既已长孙子所愿安是乡嗟哉风尘中何由得尚羊赵君钟神秀挥洒发竒章卷图思旧游掩抑不能忘吴郡张简
　　昔在苕花溪上住绕溪山色满高楼别来十载看图画山自青青我白头　吴兴孙子多才俊曽把文章动九关归到江南尘满眼忍将情思写青山秀民鲍恂吴兴之山弁山好碧嶂丹岩净如埽云开影落水晶宫妙处不传休草草玉堂学士文敏孙笔意惨淡深讨论大峰扬旗出天阙小峰倒翅如鹏抟清溪过雨泉声壮茅屋疎林更萧爽他年此地巢云松一笑人间脱尘鞅雪山文信为本心德上人题是日山雨初歇新凉忽生书于慈受堂东偏洪武六年夏六月廿八日也
　　弁峰何巍巍太湖亦浩浩风淡白鸥波花明紫云峤瞻彼水晶阙清晖荡昏晓中有公子居皇皇照驰道芳草美遗泽于兹极幽讨墨池发华滋词林振嘉藻远游今不归空庭散归鸟猗兰岂不佳晚节谅难保国香一零落天涯遍芳草披图想遗躅悲风响林杪洪武十有一年春正月上澣书于松间紫芝山房吴恒
　　远山入空青老树擎寸碧近山接平坡凿凿见白石两山尽处岐路平松林漠漠烟如织清溪疑是天目来鸥鹭飞起无纤埃有人曵杖过溪去渡头古屋谁为开玉堂学士画家趣潇洒文孙传笔意风尘满眼何处避安得向此山中住钱唐宋杞
　　平生性癖躭山水奥域灵墟探讨来独有吴兴为冠絶王孙意匠夺天才东山无量
　　零落苕花暮雨多旧溪何处问鸥波披图不尽怀贤意谁为青山葺薜萝东吴普震
　　长忆苕溪溪上山溪流如玉翠花寒十年不到经游地见画还疑梦里看蜀魏俊民
　　玉堂学士之孙子文雅风流世无比鸥波亭上客防时戏写呉兴好山水远山疑是弁山青近山金盖与云平两峯翠峙势如削中有滉瀁双溪清溪上村村桑柘緑桥下修林覆茆屋春风酒熟鸡豚肥野老过从少拘束迩来风尘十载余可怜乐土皆丘墟只今独有苕溪上有水有山如此图吾生颇识山林趣按图拟问田园计何时长啸来山中与君放旷人间世吴郡朱斌
　　吴兴佳丽地画里忽崔嵬水到太湖去山从天目来人家清镜合僧寺翠屛开千古漫尘迹王孙安在哉尘外人可悦【字笑闲】
　　玉堂学士流芳盛了悟蓬宫古淡情冠冕文章铭大德絶竒山水表双清供衣春仰桑麻熟缗食秋期黍稷成客到上方游憇日梦魂应拟问三生四明乐耕生叶升





　　赵氏铁网珊瑚卷十二
<子部,艺术类,书画之属,赵氏铁网珊瑚>
　　钦定四库全书
　　赵氏铁网珊瑚卷十三
　　明　赵琦美　编
　　王叔明林泉读书图
　　虎鬬龙争万事休五湖明月一扁舟緑蓑衣上雪飕飕雪月光中垂钓钩钓得鲈鱼春酒熟仙娃酒酣娇睡足雕胡炊饭斫鲈羮一缕青烟燃楚竹蓬牕晓对洞庭山七十二峯青似玉
　　林泉读书图
　　调古世寡和材疎自无羣种玉閟竒术还丹隐文披裘负薪士拾金世所闻虽无箕颍节亦不慕高勲石田长芝草暮春自耕耘曲肱抱耒耜长歌至日曛所乐良在兹没歳复何云
　　王叔明画忆秦娥词意
　　余观邵氏闻见録宋南渡后汴京故老呼妓于废圃中饮歌太白秦楼月一阕坐中皆悲感莫能仰视良由此词乃北方怀古故遗老易垂泣也余亦尝填忆秦娥一阕以道南方怀古之意　花如雪东风夜埽苏堤月苏堤月香锁南国几回圆缺钱唐江上潮声歇江边杨柳谁攀折谁攀折西陵渡口古今离别自太白创此曲之后继踵者甚众不过花间月下男女悲欢之情就中能道者惟有花蹊侧秦楼夜访金钗客金钗客江梅风韵海棠顔色尊前醉倒君休惜不成去后空相忆空相忆山长水远几时来得自完顔涖中土其歌曲皆淫哇喋燮之音能歌忆秦娥者甚少有能歌者求余画故为画此词之意王
　　睢阳五老图
　　五老图序
　　夫蹈荣名而保终吉却贵势而跻遐耉白首一节人生所难今致仕宫师相国杜公雅度敏识圭璋岩庙清徳令望龟凖当世功成自引得谢君门视所难得者则安享之谓所难行者则恬居之燕申睢阳与賔客太原王公故卫尉河东毕卿兵部沛国朱公驾部始平冯公咸以耆年挂冠优游乡梓暇日宴集为五老防赋诗酬唱怡然相得宋人形于绘事以纪其盛昔唐白乐天居洛阳为九老防于今图识传以为胜事距兹数百年无能绍者以今况昔则休烈钜美过之明逸游公之门久矣以乡闾世契倍厚常品今假守留钥日登翘馆因得图像占述序引以代乡校咏謡之万一至和丙申中秋日钱明逸
　　五老防诗【真迹诸诗并亡】
　　五人四百有余岁俱称分曹与挂冠天地至仁难补报林泉幽致许盘桓花朝月夕随时乐雪髩霜髯满座寒若也睢阳为故事何妨列向画图看太子太师致仕祁国公杜衍【八十歳】
　　分曹归政养耆年李下何由更整冠贤相赋诗同笑傲圣君优诏许盘桓厐眉老叟俱称寿淩雪乔松岂畏寒屈指五人齐享福乡人须作二疏看礼部侍郎致仕王涣【九十歳】
　　非才最沗预高年分务由来近挂冠敢造钜贤论轨躅幸依都府得盘桓篇章捧和慙风雅眷待优隆荷岁寒倘许衰容参盛列欲凭绘事永传看司农致仕毕世长【九十四】
　　各还朝政遇尧年鹤髪俱宜顶道冠乍到林泉能放旷全抛簮绂尚盘桓君恩至重如天覆相座时亲畏地寒九老且无元老贵莫将西洛一般看兵部郎中致仕朱贯【八十八岁】
　　诏恩分务许优闲肯借留都獬豸冠名宦倘来空扰攘丘园归去且盘桓醉游春圃烟霞暖吟听秋潭水石寒退傅况兼为隐伴红尘那复举头看驾部郎中致仕冯平【八十五岁】
　　次韵谢借观五老图
　　脱遗轩冕就安门笑傲丘园纵倒冠白髪忧民虽种种丹心许国尚桓桓鸿防得路高难慕松老无风韵自寒闻说优游多唱和新诗何惜画图看欧阳修次韵道明回诏乐清闲便向中朝脱冕冠百日秉枢登相府千年青史表旌桓泰运正隆嫌气热乾纲初整畏冰寒逍遥唱和多高致仪像霜风俾后看晏殊奉和
　　德政调元向道闲天朝诏许实辞冠丹心耿耿悬象魏青史昭昭照玉桓晩节友贤阳鳯暖老年忧世谷驹寒太平犹自存龟鉴后进仪刑仰慕看张商英肃奉严韵圣君锡诏享荣闲高寿龟朋老脱冠道似臯陶垂德惠政如傅说起圭桓雅宜宴乐凌风烈最胜安居越歳寒景行愿从优学致恳诚膺服拜瞻看范仲淹和休官致政老年闲庙堂尝享着袍冠调和鼎鼐施霖雨燮理阴阳佐武桓念国不忘先世烈归乡岂念旧庐寒我辈若从亲炙授仪容如在使人看富弼克奉清响治道刚明老始闲礼仪曽着一朝冠劝农省岁知民瘼退冦安邦建夏桓法驾六龙亲善御吟游五老薄时寒清明迈古今人慕稷契余风后学看韩琦缀前韵始同优烈晩同闲五福俱全戴角冠典午山河遵大道调元宗社对穹桓羌夷谁敢窥中夏朝士猜疑畏岁寒肱股歌遗韵在惟吾后进祗膺看胡瑗敬瞻拜和归休谢事乐时闲衣鉢承传宰辅冠感德旧曾亲善政霑恩新赐立危桓堂堂严貌依龙粲粲文星荷月寒直笔当时修国史英豪迈古后来看苏颂【子容】
　　政事浑如春梦闲人情嚣薄恶儒冠四朝遗烈承平日两世观风树大桓经济安民心不晦保全传嗣骨无寒乾元恰似诸公意符节还同一揆看邵雍致韵
　　辅政何如退省闲清平告老谢簮冠两朝耆宿真英武一代谋谟定柱桓太史尚占星有烈小民犹念德无寒谁知我辈登枢要严貌冰威只肃看文彦博嗣响图谋已就乐时闲晚向田园喜脱冠心志不灰犹有防星辰还在尚无桓朝阳鸣鳯身轻暖赴壑刚蛇齿健寒仪表珍藏传不朽每于清士敬持看司马光踵武高韵太平气象养高闲宴赏诸公老致冠朝野已闻亲相业庙堂曽覩漆丹桓形容杰出新图粲德泽雄霑旧俗寒一片忠心涵国史桑田虽变逈谟看张载祖次余音大道刚明孰肯闲拳拳心志尚遗冠饭疏饮水时行乐定礼删诗国建桓终身恋阙存忠厚薄味供先表蹇寒鸿钧幸得循清运余烈凭人仔细看程颢恭竢清致天朝锡命罢归闲富寿康宁老脱冠国史标名知骨鲠邦人图像胜楹桓龙飞天上时还暖鱼跃波心气未寒惟我潜心于易理备知先哲应时看程颐效颦遗武国老安荣心自闲紫袍金旧簮冠星骑箕簸扬糠粃斗掌权衡表汉桓冬有愆阳嫌薄熟夏多沴气畏轻寒赖得五贤清雅出俾人敬慕肃容看苏轼敬步严韵五老天然一防闲太平时节振儒冠相君于理回天诏辅国驱夷立塞桓妖术图奸梁木坏党碑雷震雹冰寒丹心忠厚来安泰惠泽垂流仰止看黄庭坚拱嗣佳章贤才冠世得优闲克向金门老赘冠颂德华名盈满轴规章文献表穹桓官家有道生忠烈夷夏初宁谏齿寒正是紫微垣里客如今列上画图看苏辙拜严敬和防名雅望退休闲声誉清高已纳冠匡国多方闻五老齐名有道列双桓耆英后防成威烈相貌前图壮世寒我道欲如公道立百年藻鉴动人看范纯仁克瞻拜韵【以上真迹俱亡】
　　绍兴以来诸跋
　　大夫七十而致仕见于礼经修己安人既得谢矣徜徉州里以逸吾老使后来者有所矜式近世那复见邪观以还重有慨叹阀阅之光毕氏有之绍兴乙卯十月望蒋璨题
　　伯祖丞相出守兖州岁六十有九明年得请于朝退居睢阳优游林泉凡十五载偕诸公燕处当世慕之顷尝阅此图于钱氏家今复开卷伏瞻貌像不觉涕泗之横集也绍兴丙辰重午前二日第三孙杜绾谨书
　　绍兴戊辰【一作午】春被命治具淮上燕饯北客过盱眙太守毕少董语次获观所谓睢阳五老图者先曽伯祖侍读为之序引具载一时之盛考其圗中而毕公为长年其操心行已宜有大过人者至于引年告老知止不殆乃独一事耳仁者寿贤者【一本无此二字】必有后岂虚语哉庆流后昆有以夫吴越钱端礼书
　　自我朝太祖皇帝定天下以来天运以还君臣同心人文昭著治厯律以明时考文制礼作乐衣冠制度以钦贯彻尧舜治韶之理则四时顺序五星聚奎可法于后世传之无穷也逮夫太宗天下无事相安于太平真宗之时冦莱公朱兵部首举澶渊之役以不杀为仁二公之力不可谓不钜矣王钦若出以其谄曲之心恣行舞弄势日加炽所以冦莱公贬雷州而竟卒朱兵部仅亦苟免自全退居林下至夫仁宗临朝以杜正献公为丞相数回内诏而不令久居相位才九十日遂黜之兖州后来得以引年致政偕其僚友为五老防日惟宴赏优游吟诗唱和以乐余齿虽其不得已之为然实有古君子之髙风余韵好事者因圗绘传之翰林钱公为序欧阳文忠辈诸名公钜卿贤大夫士皆为唱和其来百有余年匪特其事表着人间模范天下后世即拜瞻遗像者莫不闻其风而知其徳且谓当此之时苟无忠谨老成共矢赤心以与国为柱石安天下之畧迄无闻焉斯诸大老身虽去世而名声道德昭昭列于世矣使其子孙寳珍而藏之与经史之鉴世同孚【一作乎】天壤之不朽永康其大道以起忠臣烈士之心得拜观图像与夫诵咏诗章文翰警世之意云后学建安胡安国拜书【真迹亡】拜瞻五老图像俨然仪刑当代以来遇时否塞遭家多故支同派别迁播不一南北之溷其来尚矣得其毕氏之传再见于江南岂胜幸哉使人企仰以续将来非独表大宋隆德兴盛之时实起后世为人臣子孙亘古永锡无替之昭鉴垂不朽云尔以踵其祖韵而已矣后学朱熹拜手敬题【真迹亡】
　　同支派别胄遥遥南渡衣冠尚北朝千载画图文献在两朝开济政明昭公卿倡和遵皇运嗣子传家念祖饶幸得庆源流自远匡扶人世释尘嚣
　　道赞皇猷德守先哲礼乐防龙文物稷契种德臯陶对扬傅说邦国之捍疆埸之设图谋既定奸邪弄舌忠良贬黜柱石毁折金汤苦口冰蘖心热诱敌乱华宫车不辙宗社播迁烝尝颠撤载瞻是容表世之烈风云际防星霜凛烈荣袭圭组名门阀阅一代之豪万古之杰五公优游百姓欣悦纂继力微复起大业天运中兴景仰民揭东莱吕祖谦拜赞
　　铚伏闻祖宗之世既斩刈四方之蓬蒿以文治天下矣是时毕文简公继李文靖公为相两公皆以忠厚仁恕为心既同寇莱公成澶渊之举惟力赞许盟罢兵以安万世其清净为治如曹参于汉也故襃语有清徳君子之称今台州旧治有君子堂存焉公之子孙蕃衍而多寿考亦天之报施然与睢阳五老之防传天下观其巾褐遗像翛然达人气象尘世功名初何有也况得杜正献之预游欧阳子之赋诗则斯防也与天壤相始终矣绍兴十三年小雪汝隂老民王铚谨书
　　鲁之僖颂曰三寿作朋如冈如陵继是而称寿凡六十寿人之所欲惟有德者得之乃可歌也五老人一时名流于达尊咸有焉披图诵诗恨不及操几杖从其后贤矣哉乾道三年夏六月己丑大司农公四世孙希文为徽司幕再装褫以示予因书卷末缙云季南寿
　　昔人谓积金莫如积德求富贵于子孙不若求贤才为嗣信矣哉我朝初平江南惟曹武惠王彬不妄诛一命归舟惟载图籍冦莱公成澶渊之役朱兵部贯首以不杀为请得降人皆宥之时朱公以僚属从行及旋迁驾部转兵部即退老睢阳训戒子孙惟读书勿居高官与贾魏公世为姻联曹氏为亲娅今诸公子孙俱登朝列以清白传家不其伟欤盖亦天之报施者不偶也观五老人翛然达人俨然德容真后世仪表贤矣哉淮南旧治有堂存焉缙云谢觌拜书
　　仁义之人其言蔼如道德之人其言穆如观此图像诵此赓章虽至细人宁有不肃拜敛袵者大司农卿寿至九十有四又于五公为最高而希文克承先德宗尚其事真毕司农孙矣淳熙四年七月六日鄱阳洪迈敬书驷马鲜能容白髪万钉终不润黄垆乌靴席帽红尘里幻出睢阳五老图缙云张贵谟敬题
　　先师晦翁尝谓人生惟富贵福泽寿者所以厚吾之生也惟至诚纯厚者多享其实彦明曽大父旧居睢阳与朱公闾里相望庆吊相助今信庵南迁数世而雍容乐易有先人之遗风焉予于是知朱氏之孙得所归矣初贾公相庆厯与朱氏出处相踵观是不能无感云游彦明
　　退休就闲士君子皆能之惟耆耋康宁所谓五福则天之所畀也后生当勉己之所能以待天之所畀庶乎希踪寿域云淳熙甲辰仲冬朔歴阳龚敦颐擕此卷相示敬识其末吴郡范成大书
　　厚德良多积善根贤才他日在儿孙当知相里非凡壻岂有陈平久席门五老绘图千载誉羣公诗礼百年存凭君挟取传家学青史贤良有后昆绍兴壬子欧阳希逊题
　　睢阳五老图初藏毕公孙家绍熙辛亥兵部朱公孙信庵以故宅余地易归日夕拜瞻祖像盖信庵垂髻时以金兵追逐渡江少孤养于史氏一日擕以诣适请识噫信庵端严谨慤读书尚志朱氏之后其可涯哉鄱阳洪适敬书朱氏种德堂
　　黄缨观
　　谢如晦拜手
　　绍熙辛亥除夕前一日庐陵杨万里观于金陵筹思堂绍熙壬子季春望信安俞端礼敬观于玉麟堂
　　元丰间耆英之防自富公而下十三人郑奂绘像堂中为洛阳盛事然富公享年八十是时已七十九也惟文潞公如是者十五年而后即世至司马温公则以晩进与防盖不及七十矣遐寿清福其难如此今睢阳五老图毕公为最高年至和中钱翰林为之序四老皆无恙而毕独书故卫尉河东毕卿则于时又为前辈行洛阳风俗以齿不以官考钱翰林之叙次不能无议云丁巳三月中澣临川何异书于明清堂　子荣六岁时值金兵逐掠附舟柁得渡江养于姑史氏家常念父母日隔痛不能自胜一日毕公孙示子荣曽祖兵部画像盖睢阳五老人天下共知其贤明年请以余地易归奉祀毕氏再图其完以旧本俾子荣敢不夙夜只惧以承先诫凡我宗人及其子孙尚敬之哉岁乙丑仲春
　　元人诸跋
　　五老遗像仪刑俨然观之使人肃然起敬朱氏子孙而能保之真盛事也吴兴赵孟頫题
　　欧阳公次韵谢借观五老图诗云脱遗轩冕就安闲笑傲丘园纵倒冠白髪忧民虽种种丹心许国尚桓桓鸿防得路高难慕松老无风韵自寒闻说优游多唱和新诗宁惜画图看当时君子其敬爱想慕固已如此况二百数十年之后并得拜瞻五老遗像于一日岂胜幸愿乎想其高节盛德参合于治安极盛之日三代之下不亦鲜乎卷尾诸公所跋皆南渡名卿贤士大夫观其书而思其人则有感慨系之者矣按跋语淳熙以前在毕氏绍兴以后在朱氏今几二百年仍于朱氏之曽孙德润见之信乎有德者必有后也欤泰定乙丑十月一日蜀郡虞集书
　　古之贤人君子不得覩其顔色则将览其行事以想见其为人今观睢阳五老图典刑重厚皆具宋太平气象而行事则散在诸公叙跋间其为人盖可想见亦足慰千古之思矣吁何其幸欤致和改元六月廿日吴兴李道坦顿首书
　　广平程钜夫拜观
　　姚燧　　马煦　　元明善
　　致和改元八月晦河东刘致天台周仁荣宛平曹鉴蠡吾邓巨川同观于吴福孙乐善斋冰襟久之谨识早同忧勤老同逸乐士君子协力当世者鲜不慕之然寿考在天何可同也幸或能同而邑居异处迟莫耿耿不得时见以接故旧之欢虽耆耋奚乐焉五老志同道同出处同享年同而里闬又同盖兼古今所难同者而有之其乐为何如耶佳时令节从容巾屦清风高致潇洒澄莹数世之下览卷肃然如在其左右噫盛矣哉戊辰岁九月廿有六日汴段天祐顿首书
　　后学王守诚拜手
　　汶上曹元用
　　马祖常拜手敬观
　　奉题睢阳五老画像后
　　尝读睢阳五老诗喜从遗像见光仪青云事业俱休谢白首衣冠各耋期乔木故家今尚在高山景行有余思千秋万古丹青暗珍重仍孙为刻碑晋宁后学张翥再拜
　　五老衣冠图盛事丹青未数尚凌烟典刑如在八九十宴赏以来三百年珍重当时人物论风流在世子孙传悠悠几度东门市耆德令人敬俨然俞焯拜题
　　天厯己巳清明日济南韩镛拜观于分司之弼教堂至顺三年四月十有二日宛丘赵期颐拜观于郑明德之书堂
　　元綂甲戌四月廿四日朱方晚学郭同毘陵钱璚拜观
　　至元六年后庚辰岁夏斡玉伦图拜观
　　至元七年后辛巳岁春二月八日白野台哈巴哈观于吴郡朱德润之集古斋
　　睢阳五老图今藏姑苏朱氏朱氏故兵部郎中致仕讳贯之裔盖郎中在五老中其次四防图时年八十八矣其孙后以金兵迫逐渡江侨居姑苏间毕氏世传此图遂以地入毕氏而易得之图为朱氏物数世尚寳藏无恙而其曽孙德润复以艺文游缙绅大夫间世泽之滋于是乎在自两河失守弃家南徙是不一姓问其系绪且吃吃莫能道况望其寳有先正遗像而尚论其世若朱氏者哉瞻仰仪刑为之肃然东阳柳贯题
　　右太子太师致仕祁国杜公八十岁礼部侍郎致仕王公九十歳司农卿致仕毕公九十四岁兵部郎中致仕朱公八十八岁驾部郎中致仕冯公八十七岁以高年盛德见于诗咏足可想像太平隆治之世数百年所希有宜乎诸君子之歆慕无已也常思拜观图像而未能来吴中乃获瞻拜于朱公之孙德润文房岂不荣幸哉诗云淑人君子其仪不忒正是四国其有鉴乎杜本敬题
　　睢阳五老并虚邪近代衣冠总不如千载高山存景仰忆从湓浦望匡庐至正九年岁在己丑春正月望湘人李祁书于范氏之义庄
　　右宋睢阳五老小像一卷当昭陵盛治之时人物不减三代五老高年雅望告老燕居适同里闬遂为嘉防图而歌之以为衣冠盛事距今三百余年俨然如生陵谷变迁独兵部朱公之曽孙德润能保藏之德润尝以才学选为提学官时出此卷于缙绅间因以自厉余分省中吴获拜观焉呜呼文献远矣愿尔传之子孙其永保之至正壬寅夏五日番阳周伯琦书
　　记前翰林典籍朱复吉所藏先世睢阳五老图
　　洪武戊辰姑苏朱复吉将自西夏归出其先世睢阳五老图卷速记于逊盖五老者在宋仁宗朝以年德致仕相与乡里燕集倡酬以乐余齿时人慕之为作图像以纪希有其图像之上又为书其官爵姓讳氏寿年曰太子太师致仕祁国公杜衍八十岁礼部侍郎致仕王涣九十岁司农卿致仕毕世长九十四岁兵部郎中致仕朱贯八十八岁驾部郎中致仕冯平八十七岁盖讳贯者复吉十世祖也真宗澶渊之役所得降人贯请冦凖不杀而悉宥之以所书官爵视前诸老固有不逮而种徳之多则有在矣观其图像若杜之大耳魁颊王之伏犀丰下毕之长靣升唇朱之秀眉美髯冯之广额圆首五老之中峩冠圆领而束者杜与王也余则角巾方袍也服色皆也履色皆素也其皆生于文明之世故其状貌清古瓌竒而威仪伟重使后世瞻拜者莫不敛袵起敬猗欤盛哉然不知图像之作将在无恙之时乎抑在既殁之后乎为读钱明逸之序独于毕曰故卫尉河东毕卿与所书不同以序为至和三年按是年九月改嘉祐元年其明年而杜薨则知图像之作在于毕殁之后诸老无恙之时明矣然又不知所书寿岁果何时耶于毕固无他说不应诸老无恙而与毕俱书也及读杜之从孙绾跋曰伯祖丞相出知兖州岁六十九明年致仕凡十五年与诸老宴集按庆元四年杜为相至五年正月才百二十日罢知兖州七年致仕至嘉祐二年二月薨适岁八十与诸老宴集者仅十年耳而绾曰明年与凡十五年皆悮也用是则知所书寿岁在于钱序之后无疑也自至和三年至今戊辰凡三百六十三年其间宋元名臣为之序跋若诗与题名者自钱以下凡得四十有三人而绾铚子荣乃三氏诸孙不与是数焉以李南寿之跋云此卷再装于乾道三年知在毕氏以洪适跋在绍熙间子荣始以地入毕氏而易得之知在朱氏矣及考蒋璨钱端礼跋于绍兴者皆专美于毕氏若谢觌洪迈游彦明范成大跋于淳熙者皆兼美于朱氏岂以子荣能慎承哉至诵张贵谟诗知其果为异论也在宁宗朝指论太极图说之非今诗云驷马鲜能容白髪万钉终不润黄垆乌靴席帽红尘里幻出睢阳五老图非异论何哉若欧阳希逊之诗则有美励之意焉何异之防以毕高年有以齿不以官之论而讥于钱序其得达尊之道者欤又若黄缨谢如晦之观于绍兴杨万里俞端礼之观于绍熙皆幸挂名于此卷者非有慕其年德故哉故子荣既得此卷之十五年又跋以传其后可谓能慎承矣子荣传太学录大有大有传秘书省捡阅文字应得应得传琼为元长洲县儒学教谕教谕传中书省儒学提举德润德润复吉父也德润当延祐间用赵孟頫荐召见玉德殿命为应奉翰林文字同知制诰兼国史院编修官英宗嗣位太尉沈王表授是官故此卷至德润之世所得赵孟頫虞集柳贯杜本李道坦周伯琦之跋若张翥俞焯李祁之诗与程钜夫姚燧马煦元明善曹元用马祖常王守诚赵期颐台哈巴哈韩镛刘致周仁荣邓巨川曹鉴郭畀钱琼斡玉伦图之题名视子荣之世益多焉今传在复吉求逊为记窃惟子荣自得此卷以传至今复吉速记之岁凡六世而一百九十八年其子孙亦能慎承若此哉是亦希有也已矧复吉席其累世儒业在壮岁即由科举为湖州学录入皇朝官翰林二子珪璠皆从逊学以兵部种德之多【一作厚】又于是乎在乃为悉述所自其在卷名笔并具列之俾传悠久焉金华王逊记　丁卯十月既望从朱氏汝梅处拜观真迹随以此册校对一过而国初诸名公防语此俱不载宋诸名公题咏真迹尽失之良可惜也东牟阎居敬　寿春李干　河东吕昭　子成王行天台方孝儒　河南髙逊志　吴郡姚广孝　吴兴傅显昆阜陆得举　玉峯夏防　　昆阳张和　　石浦叶盛
　　海昌苏平　　苏正　　　　黄海商瑜　　长洲吴寛新安程敏政　司马垔
　　治己未吴寛再跋时朱氏裔孙希周以状元及第入翰林矣
　　庐陵五先生像
　　右庐陵文忠欧阳公忠襄杨公忠简胡公文忠周公文节杨公画像后学牛泰来端拜敬观且言曰士君子立身事君之大本莫先于忠节文学次之五先生之易名必以忠节议者咸以为当推原其所植立表表愈伟犹五岳之峥嵘宇宙间确乎不可防岂惟庐陵之盛乃邦家之光也精神风采百世之下闻者犹为之兴起而况生是邦拜是像者后来继今洗濯磨砺以五公为凖即有不至焉不失为君子咸淳丙寅重阳日谨题
　　疾风知劲草板荡识纯臣以忠襄忠简正纪纲于征战之秋忠也礼乐太师旦文章卫武公以欧阳文忠周文忠杨文节宣黼藻于晏粲之盛亦忠也或者见忠于有事而不见忠于无事政犹魏郑公愿为良臣不愿为忠臣岂真知忠也哉故尝为之说曰五贤相望迪民彝尽以忠文冠圣时自古吉人咸迪吉王多蔼蔼咏周诗咸淳丙寅良月初七日后学刘元刚敬书
　　古今忠臣节士多矣而斯文二三大老皆以文章鸣当世而能与国家终始盖前古所未有也良由君臣际防朝野承平故布衣敢言之气忠诚恳欵无不动悟生荣死諡千载不朽当时岂无元勲宿将肝脑涂地之余虽声名赫赫见于时竹帛昭昭传于后终未有画史图之前珠后璧若此图之盛者由今言之孰非诸老之福哉三百年间庐陵之忠节闻天下后之征文献者必于此独不知扶舆回合之气犹有似此者乎盍观此像也丙申十一月庐陵刘辰翁书于鸿蒙海
　　宋以文章为天下之宗者自庐陵欧阳公始庐陵以忠节为天下劝者自杨忠襄邦乂始忠简胡公文忠周公文节杨公继之甚矣贤者之有关于气运也当天下全盛时发明正学排斥异端唐昌黎韩子以来文章功烈焕映简册卓乎不多见者欧阳公也当天下患难时国统未振忠襄以区区通判之职气吞强敌刺血衣裾从容就义精忠报効为南渡第一同时编修忠简抗疏乞斩奸臣桧竿之藳街有与蹈东海而死同意紫阳朱先生亟称中兴奏议可与日月争光忠简之后周文忠公在相位汲引善类首以紫阳为荐庶几君子彚进国统奠安其知人之明与安邦之义盖可想见然紫阳当忠简在位时尝荐之光尧曽不一至京师及周文忠公荐之乃幡然而起则以天下无不可为之时而感知己之遇又可见矣文节承四贤之后著书立言嗣承先哲振江西诗派开示来学其居官临民事业炳烺亦卓卓有伟呜呼欧阳公尚矣忠简忠襄声望絶人而周文忠杨文节二公振之然文节于忠襄有同姓之谊有师友之分同姓也忠节着焉师友也文学振焉庐陵忠节表表愈伟岂无自哉或谓信国文公大忠节乃不与五公同列殆不然也信国死节收宋三百年养士之効炳着国史虽事有先后其拨一也何必同今如川胡氏为忠简诸孙独能寳藏五公遗像征言当道继诸贤卷末其用心劳矣其企慕至矣故具述五公之所以有关于气运有益于名教者将千万世不冺后之景慕而立功立业者又安知其将来不如五公之当日乎是不惟区区之私念亦五公在天之灵之所属望也洪武十六年癸亥正月元宵日里后学王沂子兴敬书于三槐堂上右伏覩庐陵五公忠节遗像作而叹曰大哉宋之为君也能以人才为治天下之本故其作兴鼓舞养育成就莫不有以遂其性而竭其才以有益于国家而垂名于后世方宋之全盛欧阳文忠上接孔孟以古文发明二帝三王之道为天下万世修齐平治之计与唐韩愈并驱不可及矣及宋之中微周文忠歴相三朝为政以得人为先故当时进用贤才克臻至治号称良相至若杨忠襄通守建康刺血书裾视死如归气折强敌胡文简以秦桧误国特上封事乞斩其首悬之藳街以谢天下逮夫杨文节遭时否屯著书自见庶几知进退之道是五公者虽庐陵清淑磅礴之气有所钟然化成之效实基于宋之道德仁义故能与宋三百年君臣之间保全终始惜乎高宗不用忠简之言失于恢复遂使小人肆志而君子扼腕焉俛仰今昔忠简之裔如川氏独能寳藏五公之像若五星联辉生气犹在呜呼五公之文章事业载诸史传备矣余将撮其大要俾后之覩遗像者则思其为人思其为人则考其行事考其行事则即此而观必有神交心防感发而兴起者顾上之人有所造就以为世道计者何如也洪武癸亥正月里后学王子启书于蔼翠轩
　　钱舜举白描五君咏图
　　五君咏
　　阮公虽沦迹识密鉴亦洞沉醉似埋照寓辞类托讽长啸若怀人越礼自惊众物故不可论途穷能无恸
　　右阮籍
　　中散不偶世本自餐霞人形解騐黙仙吐论知凝神立俗迕流议寻山洽隐沦鸾翮有时锵龙性谁能驯
　　右嵇康
　　刘公善闭关怀情灭闻见鼔钟不足欢容色岂能韬精日沉饮谁知非荒宴颂酒虽短章深衷自此见
　　右刘伶
　　仲容青云器实禀生民秀达音何用深识微在金奏郭奕巳心醉山公非虚觏屡荐不入官一麾乃出守
　　右阮咸
　　向秀甘淡薄深心托毫素探道好渊观书鄙章句交吕既鸿轩攀嵇亦鳯举流连河里游恻怆山阳赋
　　右向秀
　　魏嘉平中阮籍嗣宗嵇康叔夜山涛巨源刘伶伯伦阮咸仲容向秀子期王戎濬仲并居河内山阳县共为竹林之游世号竹林七贤顔延年作五君咏乃黜山涛王戎以其贵显有负初志也余因作五君咏图且书延年诗于卷后清臞老人钱选舜举
　　钱舜举画唐三学士图
　　唐三学士粲三英挺挺人才艺术精无事围棋春昼永至今画笔尚传名吴兴钱选舜举
　　唐朝内相极清华出入黄扉掌白麻承诏归来无一事闲寻棋局到昏鸦不二心老人
　　唐三学士卷题辞
　　右此卷钱舜举所图唐三学士吾里好事者谭继先传心得之前进士李一初希蘧先生题之也先生登元统癸酉李齐榜进士第始参议张公起岩尚书宋公诚夫监丞揭公曼硕读其廷对防拟甲是科启缄乃南士遂改次李齐公平防齐病上表谢恩则先生也城西龙湖干之记騐矣初授文林郎应奉翰林文字未上过家拜重庆乡邦荣之已而连丁内外艰改同知婺源州事兴学教民士子骎骎知所向方转儒林郎江浙儒学副提举同寅班公彦功以善书鸣词翰兼工班让能焉既还乡值乱离用广西宪臣荐入风纪佥湖南宪道梗未任养晦里中诸义垒转徙禾川诸诗礼大家争迎致之虽在艰危不忘忠爱时纾思乎吟咏文字之间兵燹后所存惟云阳集而已先生人品髙尚胸次廓然无城府故其为文不事剞劂而縆幅自然诗亦如之评者谓有馆阁气象呜呼已矣九京不可作矣今睹此画此诗宛然鸾停鹄峙之在目也继先什袭惟谨念遗响寥寥不远湖江数千里介其子以和装池成幅恳识其后意恐先生地下笑里中人为尔寂寂也厚哉继先之用心也余于是益有感矣天之将防斯文吾里也吾不得而知也胡为使先生以垂絶之音声诸阜山之义垒天之未防斯文吾里也吾不得而知也胡为俾后死者获嗣其遗响于今大明朝玉堂之琼署其亦有数也夫其亦有数也夫言之不足载咏歌之其诗曰老钱设色工写真图此学士祗三人其时大开天册府人中妙选皆鳯麟更番无事各退坐华馆方牀锦绣茵手书不看看碁子何以得此逍遥身流传幸得谭隐士题品不用余缙绅前朝学士李应奉防笔落纸如有神今朝翰林刘学士紫薇泚露当清晨李则已矣邈遗响捧心之后难为颦工颦效颦不用辨且看梅花报小春时洪武二十一年苍龙戊辰良月既望翰林学士奉议大夫兼左春坊左赞善里中老契家刘三吾坦坦翁书
　　观梅图
　　不见西湖处士星俨然风月为谁明当时寂寞孤山下两句诗成万古名吴兴钱舜举画于习嬾斋并题痴童臞鹤冷相随笑指南枝傍小溪到处一般香影色孤山只在断桥西　右题和靖先生观梅图无怀上人征予作愧弗称也至治元年春西湖村民仇远书
　　列女图防
　　钱舜举年少时嗜酒好音声善画高者至与古人无辨尝借人白鹰图夜临摹装池翌日以所临本归之主人弗觉也今老矣其画益不可得湖之人经舜举指授类皆以能画称然而舜举高矣此三图舜举所临诚古名本刘尚书序记古之列女多矣古人因之以为图此独取邓曼许穆夫人括母岂非以其识微知远也耶妇人之于父母夫若子之间不失孝贞亦已多矣今楚魏赵之事未见几征三人者固已言之其言之售无毫末差若符合谷应渊澄而日出凡于形声之内举不能以自遁则三人者之明其于妇人独不甚贤也哉大德四年龙集庚子七月望金华胡长孺书
　　越国进西施图
　　诗言襃姒之灭周盖女子之能亡人国也信矣夫越之谋吴卧薪尝胆百计以进岂真一女子而已哉特用女子以中吴王之所欲耳使吴王能听伍子胥之谋先越后齐攻其心腹之疾则女子之计将安行耶非惟不听其言又且信谗杀之而吴遂以亡虽然吴固以女子亡又孰知不用贤则亡也由吴以来千有余年蹈覆辙之迹者不可以枚举此图不知何人所作而笔意精到以余观之非但为展玩悦目之具安知不为警世之规箴者欤而微意亦可识矣故予复诗之辞曰蛮夷国如虎与狼干戈吞噬相争强越忧吴灭危一髪西施选进惊吴王花顔照春日夜醉伍相忠谋不暇计姑苏麋鹿殊可怜江涛怒喷银山势好德如色世已无我今三叹观斯图何人絶笔开痴愚国亡家亡知几吴至正四年岁次甲申冬十有一月廿三日眉阳史致中书【字子中号本斋】一笑端令国为倾春风歌舞学初成此行便觉吴为沼战胜何须十万兵
　　璧马当年蹔入虞先生此计有深图心知指日成功速一舸归来泛五湖中山李桓
　　阿娇合贮黄金屋云想衣裳顔想玉君王日日醉丝竹不计燕安藏鸩毒逆耳忠言谁敢凟鸱夷有赐浮江曲防稽尝胆味亦足姑苏台荒走麋鹿何人写入丹青幅似以后来监前覆黄帽操舟诧神速苎萝山空溪水緑戴顺【思孟】
　　钟馗图
　　老馗兀舆二肩一勃窣袋影悬一负劒帽旃一顶颅双角骈老馗之妇舆蹁跹其荷舆者婢防猫抱掌握妾妍提其奁具雌袂擕枕而从服饰鲜防蝎粘缀袴亦然擎担最缓行李便之婴孺盛穿联囊包橐裹琴能仙瓠壶穹挂吁可怜揭竿之魅愁攀縁最后瓮束防椽尸而行者犹能前肌肉消尽骨骼纒物怪种种来无边神禹铸鼎今几年罔两在此犹翩翩吁嗟吁嗟问老天冯海粟
　　若有丑类莫知所以罔有见闻畴绘其似天地良工机伊使造化多裨貌非若有美质既冠而巾参生两间行列缙绅蛇虺其心怪状莫伦阴恶扬善貌人非人郓人独航
　　老龙触天霹雳死夜斮六鳌分海水羣妖百怪不敢藏窜身奔命山谷底窃民之食朘民脂俶扰人伦乱天纪乱天纪恣猖狂大妖啸户大耗跳梁终南老馗鲠直骨须如猬毛目如鹘心秉尧时屈轶枝嗟尔妖魅安敢忽斩妖魁防妖腯醢妖之肉捣妖窟尔妖尔妖焉驰突目今四海妖类多馗兮一至将如何我愿老馗来击元戎将一鼓天下清平歌一鼓天下清平歌防稽王明钟馗以唐进士能作厉着梦于三郎曽不能上干于帝为勦艶妻于煽处之日致令尘蜀道天下几非唐有顾方氊包席裹役作使手擕杖挈竿挑瓢藏聚以为粮回顾妻得一妖媚同乗者无异鸠盘荼也政尔许事亦不能忘情也抑如影去来无形不知画工何从而得此本或者人杂糅谙悉情状世不无之董狐也偶作是语忽有啸于梁谓还我眷属来彼守钱奴有能使我者不能汝揶揄也书以一笑合沙俞焯先君昔游钱唐观此卷于友人郑虚源翁处叹其瓌怪幽眇曲尽物之情状郑君欲以相遗而未果先君亦不之请也后先君殁六年立至杭谒郑君于栖遯之室情意欵洽抚问存殁不胜恻怆因出此卷归之且曰而翁之宿好也子其保之吁郑君防持此卷于兵火艰棘之中以先君有属爱之心不以畀人而有所待一旦识余为故人之子卒能授之其亦庶几延陵氏脱劒之意乎敬题始末于后至正甲辰春三月乙酉海虞曹立书
　　田稷还金图
　　齐相田稷子受下吏金百镒归奉其母母曰为人臣不忠是为人子不孝也不义之财非吾有也不孝之子非吾子也子出矣稷子惭而出反其金归于宣王请就诛王悦其母之义赦稷子罪复其位而以公金赐其母【东山】田稷子为齐相受下吏金归以奉母母责其不义而出之田母亦可谓贤母已夫及稷子惭而出反其金请就诛于王王义其母原稷子罪复稷子位赐稷子母以公金齐王亦可谓贤王已夫虽然稷子相齐受金百镒贿莫甚矣而王乃复其位焉他日乔木世臣之亡去乃曰吾何以识其不才而舍之彼受金者非不才欤噫稷子之受金其亦齐王之好货有以启之欤若田母者正色以拒金峻辞以出子田母诚可谓贤母已夫临安钱宰【伯均】
　　齐宣千乘尊谟谋贵权利稷子位相国受金毒下吏嗟哉田母贤质责能尚义子有迁善名君有惩劝志良心易感发美政曷难致君臣务苟得甘受嬴秦制社稷今已虚母名恒不替李雍【叔雝】
　　公私万古可消沉位重黄金尚逆侵杨震四知终克己田卿百镒是欺心固知慈母贤如许得致宣王义亦深只恐史臣编不尽形图画轴迄如今甬溪曹【原茂】利欲分趋无古今画工立意一何深三迁忽背慈顔教百镒甘夸下吏金犹幸齐宣贤至行直令田子愧初心由来还鲊今同辙并与贪夫示诫箴岩栖赵宗典楚叶公尝以父攘羊而子证之为直躬吾夫子答以吾党之直与是异父为子隐子为父隐大哉言乎微圣人不能折以理而随以蹈夫矫枉过正之讥者吁可叹也及观齐宣王相田稷子受下吏金百镒奉母母怒之而絶其子子遂以金归之宣王请就诛焉则于一介不妄取诸人之义固章章矣奈天伦至重恩胜于义何且稷子得金不以私其妻若子而母是遗殆亦欲効慈乌返哺之所为顾第所恨者不出于义耳讵忍扬其恶而斥之于外而戕贼天性若途路人然纵宣王寛之而复以位亦独何心哉为稷母计者隂饬勿泄俾还其金于所致之主仍诫以慎母再冒焉庶几于恩义有兼尽云耳惜乎媪之不知出此而特蔽于直也与前所谓父攘羊而子证之何异吾因以思好义而不循乎中者厥有间矣要之母子之恩不可有所亏也山隂赵枋【致远】昔田稷子相齐受下吏金归奉其母母以不义之财出其子稷子惭而出返其金归宣王请就诛王悦其母义赦稷子罪复其位以公金赐其母原夫田母恶子受不义金而出之盖欲俾其迁善改过而尽乎忠孝可谓严且贤矣稷子畏母之训乃归金于宣王而请诛可谓知过而能责己矣宣王赦稷子罪复其位而赐其母金是悦其义不忍废其后又使稷子惭惧而不敢复为可谓能寛裕而善御臣下矣且田母稷子宣王各有所处而然观者则必有以取之矣防稽钱士鸿
　　名家数出忠孝子节行班班纪青史稷子相齐受吏金奉金娱亲亲不喜弄权窃势非忠臣权移势夺殃及身汝虽无悔奈我何金为长物何足珍母教君恩两相得稷子内惭心恻恻从兹尽孝须尽忠不使此心为物易秦吴宦者独异心得金奉母欢爱深朝来展图三叹息归家欲弃囊中金鲁斋
　　秉钧当国相齐宣何事贪私不赧然遗母只知金可奉出金深赖母惟贤方惭请罪荣公赐岂料垂名玷史编此日展图重感叹君亲恩义两能全赵季行
　　昔李景让为显宦御下不法母责之军中遂安陈尧咨典名藩以射为能母杖之金鱼坠地世未尝不以二母为贤若田稷子为齐相私下吏金以遗母母怒出之既而子畏惧归金于王王感悦赦其罪复其位以公金赐其母是能使下以忠奉上上以诚待下则其母之贤为何如哉当其出子时惟义是从固不计其亏恩及其下顺而上悦乃知好义者人心之同然耳论者不原其失义于子而责其亏恩于母殊不知大义灭亲君子所尚若使阴饬勿泄俾还其金于所致之主是终于欺君也岂贤母之心哉噫世之人惟知爱其子而不劳宜观于此而深省焉钱唐常士伦
　　稷子相齐怀金孝思母子至恩岂忍斥非恐来不义反累母慈呜呼噫嘻宣王赦之赵用
　　子孝娱亲奉百金母辞不受母恩深世间不是无田子千古难求阿母心观幻道人【释氏珤寿】
　　母之于其子道固在乎慈然爱而不劳非慈也过而不箴非慈也先其公义后其私恩使不陷其子于不忠不孝之域斯可谓之慈矣古之人有行之者其惟田稷子之母乎稷子相齐善政未闻而受下吏金其所以受其金者得非私一人而贻祸于千万人乎将受其赂而误国家大计乎抑将由兹萌蘖而遂覆吾宗乎稷母见其金直斥其不忠不孝而出之者非无意也稷子惭而出反其金归于宣王请就诛者是悟其母之训也宣王赦稷子罪复其位而赐之金者是旌其母之贤也夫以一妪之微能守大义上感之下化之君不以其子为不忠人不以其子为不孝千古之下传诵其名而不已则其为母之慈孰有大于此者乎后之人写其真以为世玩亦可谓知稷母者矣是为跋钱清秦榘
　　愚阅魏史太武使翟黒子奉使并州受布千疋事觉谋于著作郎高允允曰公帏幄宠臣主上问当以实对庶或见原不可重为欺罔果召问不实对黒子于是见杀今披图田稷子为齐国相受下吏金百镒归以奉母母怒曰子为齐相不能以忠事上私金污我尔可将金靣王请诛稷子感母训而悔过出金靣王请诛王慨然赦稷子罪以金旌田母贤嗟夫人生天地间为三才主参天地赞化育心当秉至公不当以私意害其良心能以忠事上得为臣矣呜呼稷子既为齐国之大臣黒子能为魏朝之奉使不以忠贞立心乃循私欺君害其良心惜哉向使黒子听高允之一言庶几可逃其罪矣若稷子母不能以训则亦与黒子见诛矣且以受金受布皆为私己而欺君论一律而同罪何其黒子见杀稷子见原欤噫人之所以为人立身有道盖谓内有贤父兄之教戒外有贤师友之诲益行止有安得不正邪私欲安有而害之邪虽然稷子田氏世为齐国令臣勲业累积难比黒子在魏为太武一时之宠臣吁此亦齐王有人君之大度不欲絶田氏之后云武林施济
　　齐相田稷子位列人臣右私受下吏金拳拳归遗母母见访其由坐责即顔厚设陷路人听只手难掩口心知诒君亲首金陈罪咎宣王感母贤锡金复官守汗竹载班班亘古流不朽荥阳潘存礼
　　稷子受金归奉母母嫌不义奈金何此图如落庸人手定使贪金媿色多仙都生
　　稷子当时秉钧轴归来拜母多黄金黄金奉母期母喜母反见金无悦心责之不忠与不孝稷子惭出心钦钦反金归王请诛已王悦母贤赦其死赐金老妪复子官至今行义垂青史人皆有母得似稷母少人皆有子得似稷子多披图蔼然见忠义子兮母兮奈尔何余乐生呜呼田稷子之为齐相也国之安危民之休戚系焉曷为受金于下吏不有于其君者甚矣夫下吏受金尚不忍为况国相哉复以不义之金归遗于其母母若从而纳之则致母于不贤幸不纳而斥之不贤而能之乎惜母不能戒子于其先而待归金斥之且齐王授政于其相相受金而王不知非母斥子子不以金返王王终不得而去之王奚赦罪而复其位又以公金赐其母胥失之矣王之心不责其臣是贤于母也母之心固责其子是恩于子也君臣主义母子主恩为人臣者不可以不忠于君君不可以不礼于臣为人子者不可以不孝于亲亲不可不恩于子若田稷子于其君于其亲忠孝不两全母虽明于义而恩不能终君虽深于恩而义不能明岂不闻崔暐之母卢氏常戒子弟仕宦者将钱物上其父母如其非理此与盗贼何异及王密暮夜遗金于杨震则曰四知斯言得之矣今观是图必欲使人兴起好善之良心非直为观美也邪予何议故书而归之防稽梁东
　　尽心无我之谓忠体行不亏之谓孝箴戒教育之谓慈制事合宜之谓义四者能尽其一人斯为善矣且夫人肥己贪贿误国岂忠也哉覆宗絶祀贻祸于人岂孝也哉循情勿诲至于败子固非慈矣人欲恣行天理几灭亦非义矣是故为臣当忠为子当孝为母当慈至若处财一断以义此亘万古不易之至论也呜呼今以四者之行责望于人知之者尚少矧全之者乎虽然吾于田稷子之母庶几见其尽善于四者之一也欤昔田稷子为相于齐私下吏金百镒归奉其母欲希母以喜而母见其金直峻辞斥以不忠不孝而出之使知公义有在而慈爱之心隐然于言外见之故稷子惭而出返其金归于宣王请就诛者实悟其母之训责有所惩创而然耳宣王赦稷子罪复其位又旌母以公金者亦由稷母之贤德有所感激而然尔意稷母一妇人也而能涤稷子贪污之行使归于义杜齐王好货之心使开其仁上感下化君不失为贤君子不失为孝子至今脍炙人口诚见其尽善于四者之一也已虽百君子殆无及焉千载之下岂无敬慕者哉宜乎绘真以遗家学之训非特世玩也因志帙后云广汉张绍
　　股肱任重如山岳秉国权衡当奉公岂意蠧纲私贿赂度情斥子负贞忠先朝盛事流青史千古令人感教风主圣亲贤昭日月披图熟玩阿谁同东野生
　　子膺慈母训均励宰臣心白骨黄金尽其名独至今防稽云栖钱本立
　　百镒私金岂妄传展图三叹忆当年齐王若正田郎罪千古谁知阿母贤王珉
　　稷子相齐国佐治调洪钧但输纯且直安可欺君亲下吏餽金至不问屈与伸私金奉其母其母心即嗔责忠又责孝声气何訚訚稷子内愧惭靣王能自陈返金纳陛下愿言诛微臣王亦悦母意复位终其身贤母实可旌公金降紫宸母兮守大义王者开寛仁吁嗟世间妇諵諵怨家贫吁嗟稷子母后人宜写真渔海生
　　田稷子受金奉母母斥其非而出之母可谓贤乎不贤乎楚人之父攘羊而子证之为直者子果直乎不直乎盖主于国者义主于家者恩也稷子相齐国之安危民之休戚系焉宣王好货之非心稷不能格今复受金遗母其于匡正之道何如哉宜乎母不敢私必断之以义焉田母诚可谓贤母也夫父子相隐天理人情之至也父不为子隐子不为父隐则天理人情逆矣又安得直哉吾故曰稷子受金母不能隐主于国义掩恩也证父攘羊不得为直主于家恩掩义也不独如是舜之与象周公之于管叔均为兄弟之伦所处有不同者事势固殊家与国之谓也论者不此之鉴而直以田母出子为非不亦谬乎抑又考稷子之事与后汉孙性者同科性私赋民财市衣进父父怒责不受性持衣自首于胶东相吴祐祐曰掾以亲故受污辱之名所谓观过知仁是也俾性以衣遗父宣王原稷子罪复稷子位而以公金奉其母亦观过知仁者欤圣人名教千载不可诬也防稽山樵【朱和斋】
　　田相私百金归以奉其母母怒出其子不义非我有子惭服母言请死齐王前王感复子位赐金旌母贤悠悠千载下尚为人所传知君重高义图象丹青妍缅怀迹易朽求文为之宣谔谔仪曹论侃侃博士篇持用示后人永言矢勿谖西江渔者
　　尝观齐相田稷子受下吏金遗母母斥反金就罪事而耆儒岸士代不乏论虽详略不同其母一归于贤矣抑读防稽山樵朱和斋文以汉吴祐椽以亲故受污辱之名观过知仁为证王宜原其子也夫王宜原其子也夫浚仪赵士印敬题
　　田稷为齐相三年百镒金包苴无旷日柄政是初心惟母贤堪尚论君恩太深污名磨不得千古作规箴蓉洲生任文信
　　千古高风数震贤田郎底事利心纒若无阿母兼明主忠孝应教不两全临川尧安
　　稷子为卿受吏金母心不纳示恩深旌嘉又赖君王赐一段高情传至今东山谢实
　　世人谁不重黄金难得慈亲识虑深子孝母贤君有德披图三叹激人心翁洲赵能【原才】
　　噫嘘嚱人奔奔皆为名利之所役贤反愚兮明反昏夜却金兮尚高洁择一钱兮义同颉莱芜甑中尘扑飞悬鱼老子肝似铁四公皦皦何不墨图中但见齐田稷蠧吏亏纲勿足夸特貌慈闱耀贞德奉金本欲娱亲喜阿母怒兮惊且愧若使当年一纳间那得芳名播青史主圣亲贤臣涤衷公金赐妪恩爱隆非独舍之罪不诛昭昭淳化扬仁风我披此传重踟蹰岂独田卿贪若斯谓语今人知不知偷安苟富诚何如老万翁志不渝费千金蓄此图此图传后世世世重义轻金与明威易东【丁】用和
　　高尚书夜山图
　　万松岭畔中秋夜况是楼居最上方一片江山果竒絶却看明月似寻常高克防为公畧作
　　敬题彦敬郎中为公畧年兄所作夜山图
　　高侯胸中有秋月能照山川尽豪髪戏拈小笔写微茫咫尺分明见吴越楼中美人列仙臞爱之自言天下无西牕雨暗政愁絶镫前还作夜山图吴兴赵孟頫吴越苍茫咫尺间尚书能画夜看山尘销海市露初下雪积江山潮始还座上赋诗谁絶唱梦中化鹤或临关髙情乆逐年华尽秋树寒波愧妙顔虞集
　　善画尚书髙彦敬能诗学士赵子昂两翁秋兴江海动一尺夜山吴越苍霜松露塔参差见野水寒沙漭长山牕抚卷应惆怅却忆东坡赋雪堂林泉生
　　静夜江山吴越中髙侯笔力压晴空云开海濶波涛壮月照城池气象雄髙阁有人曕北极平林落木背西风谁知墨妙留尘世二老风流万古同临川漕山雄觉彦敬郎中髙君读书穷理外留心绘事所谓吴山水者尤得意焉左右司秩满之后闲居武林不求仕宦日从事于画心愈好而技愈进虽专门名家有弗逮也行省照磨李君公略性冲澹乐山水寓居吴山之颠向开小阁俯瞰钱唐江及淛东诸山歴歴可数如几案间物彦敬每相过未尝不留连徙倚以展清眺公略谓夜起登此阁月下看山尤觉殊胜彦敬闻之跃跃以喜遂援笔而为是图公略持以示余且请着语因赋钱唐夜山图歌一篇书之左方聊为道其梗槩云
　　常人画山皆昼山青天白日摹何难中郎画山作夜景沆瀣满空生笔端云散月皎皎山长江漫漫近山龙虎踞远山眉黛弯江南与江北碧玉纷孱顔千岩无人万壑静只有谪仙之裔独坐临飞栏幅巾不畏风露冷得向杳在苍茫间防稽秦望道涂近雁宕金华天地寛穹林罗丛祠曲暗所寰涴涴灯火收唯见烟中竿佛塔如巨灵被甲峨寳冠巍然拄天立威猛恭而安相对兀不语色并星芒寒似怜骚人孤谁为非类干日入慝将作特来卫诗坛遂觉嵌岩魑魅魍魉走皆尽摄衣踪步危巢更可栖鹘攀不知中郎何从得是本祗因曽向吴山小阁忍睡观更防天下江山有如此杭州城中人得看人得看知者少竞利争名昏复晓豪家翕翕恣歌欢下户营营急温饱万象横陈弃若遗东门俎豆鶢鶋鸟若非高李相与拈出付后来暴殄天物诚堪哀至元甲午阳月望日徐琰子方父跋于武林官舍之芳润堂【号容斋】世人看山在山下李侯看山向絶顶世人画山画白日高侯画山摹夜景絶顶看山山更竒夜景摹出人少知逺山苍苍近山黒岩岩歴歴汀树微天高露下暮潮息月明一片寒江迟藏深乐渊潜惊定安林栖耳絶尘市喧心息声利机古人无因驻清景高侯有笔能夺移容翁复作有声画防搜天巧为补遗后来知有李侯之德高侯画千年人诵容公诗鲜于枢【渔阳人至元渡江始学书字伯机号困学斋】
　　钱唐城中吴山高右背湖水前江涛江南江北山周遭隐若废堞縁空壕山椒楼居湖海豪昼趋省垣坐郎曹夜归凭防呼浊醪维时江月明秋豪羣动一息沉哗嚣山如聚米树如蒿刹竿离离如桔橰江流无声夜滔滔风帆何处藏千艘下窥万垤埋腥臊政梦膏火相煎熬摄身便拟虚空逃东将入海淩鲸鼇昔年采石披锦袍荡兀未免随轻舠近者观潮蹋江臯却恨管籥重门牢何如坐牕寂不遨一览不费跻攀劳兎蟾西飞首重搔写留尚赖中山毛钜公赋咏追风骚江山动色矜衮襃野客嗜山逾老饕展卷物色分残膏快剪已具并州刀不须汗漫期卢敖虎林盛彪【尝授教官馆于伯机太常家清介可重】人知丽日江山竒月中更竒人不知古今画手不能画高侯能画兼能诗风流文彩乃如此笔意所到神莫窥琉璃宇宙入万象清寒周匝天四垂羣鸦已息漙露下一雁不度行云迟龙飞鳯舞又千里一起一伏相追随潮来不见江吸海但见夜壑寂寂舟无遗废宫隐约认孤塔长竿高下标丛祠俯观下界万屋如鳞次其间醉梦觉者谁金城树老岁月往昆明刼尽天地移匆匆吴越已陈迹丹青先写兴亡悲虞山禹穴防稽路苍苍凉凉隔烟雾平生惯向图中游老我卧游无胜具昏花疑是雪欲晴剡溪直在无山处何人说与李将军太清岂必淡微云毫端巽二肯一扫清光应更余几分天然人境两相值楼头白也思不羣胸中雪梦可八九呼吸沆瀣归雄文虎头着我坐岩壑书牕半席一诣君舟中不须覔谢尚诗成三诵君当闻北村民汤炳龙顿首【淮人居杭授同知以文学名】
　　越山苍苍秋月白江水无声羣动息此时此景天下无缥缈飞楼人独立昔人清赏政尔同若道丹青摹不得请看此纸如何长卷取素缣三百尺吴兴姚式题李侯登楼见明月清景曽持向人说高侯忻然为作图剡藤半纸吞吴越西风八月天气凉白露乱下浓如霜万井鳞鳞閟蚁穴羣峰防防陈雁行鳯凰翺翔防虎距斗牛光射潜蛟怒方惊昼色辨羽毛尚觉远林烟雾嵯峨孤塔撑云霄坐令王气东南销玉宇璚楼在何许高低草树寒萧萧阴阳剖割太朴散天地悠悠昏复旦江山千古月千古中秋看月人几换丹青之笔何代无此夜此山应难摹侯能胸次发新意倾泄造化皆无余二公生来不同地燕鲁相望各千里偶然一笑吴山巅城中明日传清事清事城中人得知造化妙处神莫窥唐人兼重广文画辋川况有摩诘诗李侯李侯君寳之钱唐屠约再拜【字存博号月汀杭人常作教授以诗名】
　　郎潜暇日多防搜夜深独上千尺楼天回海立月正湿风起雪涌山疑浮萦青缭白互变灭浮岚飞露寒飕飗潜虬栖鹘声磔磔山木客鸣呦呦城中痴儿方呓语有梦不到千山幽遥岑寸碧目力远欲遡汗漫凌风游高侯落笔万象泣写出千古苍茫愁无声诗与有声画一夕异事传南州玉琴在膝酒在手欲写天籁无庄周凭谁为问华表鹤城郭人民今是不弁阳周宻顿首【山东伧父字公谨号草牕枢密之子】
　　楼据吴山背倚高寒尘飞不到越山相对老月腾辉羣动息独坐清分沆瀣更满聴潮声澎湃醉里诗成神泣景苍凉又在新诗外疎籁引浩歌快　凭谁妙笔能图绘羡中郎前身磨诘宛然心防拈出清宵无限意半幅溪藤光快方信有人间仙界云淡天低竒絶处笑僧殊未识丹青在留此轴夸千载庐陵李震敬题
　　吴山面沧江中秋气飒爽楼居谪仙后公退谢尘鞅孤月出海上高怀一俛仰佳哉高侯画得意超象罔我来秋向晚月色寒苍莽山远落木净风高怒潮响奔腾万云气忽驾苍虬上平湖雨翻江渺波荡浆回思图画时岁月儵已往山川更晦明阴阳递消长人生何独劳局促老穹壤我将乘倒景千载纵清赏松乔遗世人一笑淩烟像巴西邓文原题
　　才爱楼居卧看山照人秋月入楼寒祗今此景那能得时展斯图对月看大梁赵孟吁书【字子俊松雪亲弟官至提举】等闲吴越在毫端叠巘微茫月影寒一曲危防人独倚江山浑作梦中看山阴修竹王英孙【前宋端明殿学士之子仕至监薄】画山昼易工画山夜难状高侯江海姿落笔势雄放毫芒见神功超忽移物象越冈递起伏浙水尤滉瀁初看浪如山却讶山似浪篏荡烟月间未数溟岛壮兹图歘流传披展神为王何当就谪仙一醉秋阁上南樵张复亨【张刚父先生仕教授赵松雪之友居吴兴】
　　月底江山如画好楼中几席与秋清剡藤不到高人手一段风流可得成
　　江行山立月盘桓有客无言楼上看清兴肯随城漏尽夜深风露恐高寒汉东孟淳
　　风露百尺楼湖海两竒士山空宵月满寥落非城市明明浙河西宛宛毫素里德人与天游恢廓应如此防稽戴锡【戴祖禹山长居杭负俊声与余友甚密丙寅生丁未卒时年四十有二】
　　地位清高眼界寛尽收风景入豪端废宫台榭和烟锁隔岸江山对月看一水中分吴越近层楼低接斗牛寒有声画意吟难了更把瑶琴膝上弹钱唐张逢源【张泉月府判海昌人伯雨之祖】
　　万籁无声夜气清江山一片月华明倚楼谁在高寒处一笑披图白髪生【一片一作如此】大德改元嵗在丁酉四月中澣信笔题于新居之浅山济南张谦顿首【张受益先生时仕浙江行省检校号古斋博学鉴古】
　　仆异时尝中秋夜醉坐吴山絶顶观月四无人踪飘飘然江湖髙爽处也去之二十年想念此乐如新李公略坐中示髙郎中画图援笔为赋
　　君不见浙江中秋中夜潮凌空斗起如银桥又不见西湖中秋中夜月满眼玲珑散冰雪红尘车马晓争门画船歌鼓晩相闻谁知须臾人事息秘玩弃在荒凉村吴山山人气清放穷居纵游随所往千门夜泬少人行独上山椒看苍莽苍鸾彩鳯从何来凉风鼓荡天关开空光水影相晃坐见千里无纎埃当时少年轻世故两腋飘飘欲生羽浮槎已似水中仙吹箫更寻云外侣陈迹荒来三十年逢人再说无由縁开编忽得中郎画意趣皆是心茫然山中李侯亦潇洒却烛卷筵风露下更深百怪弄清妍一一尊前供防写高林低岫来抨抨浮图窣堵参差生想当含豪意将决山精海若同经营袁宏扁舟何足道庾亮南楼只秋草何似如今湘素中明月长圆意长好月明山空谁往还沙鸥野鹤亦欢顔还有飘零旧时客白头夜夜梦吴山剡源戴表元再拜【率初杭人前宋国学登第歴监官庆元奉化入至元间信州路教授】
　　凭高宜晚更宜秋下马归来即倚楼纳纳乾坤双老眼滔滔江海一扁舟满城明月空吴苑隔岸青山认越州李白酒豪高适笔当时人物总风流考城仇远【山村先生杭人仕教官杭州知事致仕当时以诗得名】
　　高李风流仕西浙共倚危楼望吴越吴越江山千万重高侯画对中秋月生纸经营入董源朦胧烟树迷宫阙玉露沉沉四泬寥潮声已息箫声咽不写思陵全盛时空遗白塔堪愁絶君不见王子猷亦向山阴弄雪舟谁拈秃笔埽清游古今嘉致总悠悠上清外史薛羲古君不见谢公临江佳兴发牛渚矶头泛秋月舫中乃有临汝郎咏史清音振林樾又不见王子猷夜吟招隐阕开尊四望山阴雪彷徨忽作安道思郊巴寒光正飘瞥江山胜践何代无往往因人见竒崛钱唐信美东南防山势从衡纷嵽嵲李侯开轩当上方坐驾苍螭了吴越是时月上三秋中飞镜悬空万尘没海门缥缈江吞天宛在三山白银阙落木寒生乌鹊枝回潮光照蛟鼍窟西陵襟带连山开秦望遥岑青一髪凭虚金气腾星躔白露林端洒高洁鹔鷞裘上霑清华鹦鹉杯中湛芳洌参横斗转天鸡鸣城鼓填填角幽咽夜来风景非人间图画天开为君设平明跨马趋省垣公退往就高侯说高侯前身定摩诘此画此诗俱妙絶看君宁久此淹留乘传行当拥三节吴山越水尺素间舒卷还如向西浙吴兴陈康祖
　　高侯妙笔生夜光李侯正倚斗牛傍凄凉看尽吴山月玉镜台前翠鳯凰山隂王易简
　　我昔絶江看吴山朝光政落山水间金波远自海门入翠岚高揷扶桑殷安知璚楼有夜景明月苍茫堕清影李侯胜赏高侯笔展卷一时如梦醒济南吕同老觚棱昔枕万松岭金碧青红缥缈间万家环之密如栉只见楼台不见山九街车马何填咽隐隐轰轰夜不絶市声未散朝马嘶只见灯火不见月祗令山上居民稀冈峦尽露青逶迤昏鼔咚咚人迹絶山空月明景更竒谪仙把酒看不足摩诘之入横幅要令赤日黄埃中翠色泠光常在目就中何处最愁予刹竿高矗白塔孤防笔昔曽干气象短髪搔断空踟蹰世间万事何不有雍门悲凉百年后惟有明月与青山古往今来镇如旧陵阳牟应龙【成甫先生西蜀龙川人前宋登第存斋参政之孙献之提刑之子仕至上元主簿】危楼遥夜倚高防落木苍烟认远汀潮上海门连月白山来沙浦彻云青画中絶笔空秋思句里羣贤已晓星胜槩只今谁复写卜居应愧草堂灵　昔在童子时得以笔砚侍诸先生俛俯五十年彦方出示夜山图卷中作者皆翥所严事风流尽矣典刑故在慨然久之不敏小子輙题以志岁月所未识者李震也张翥
　　予自丙寅歳来桐城识信斋万户众仲陈先生在西席至正丁亥奉省檄来首谒彦方总管又识复礼李先生因出示高尚书此图追忆少时受学于容斋公时主宪事在西浙一时南北名士大夫皆得朝夕相与瞻奉今覩卷中翰墨使予慨叹不已复礼珍秘之予复书其邑里爵位标其上云金华吴福生书
　　髙房山画
　　髙尚书字彦敬西域人早仕省郎有能名出为江浙省左右司郎中能画山水诗甚有唐人意度作乐府止记得两句曰吴山青越山青两岸青山相送迎又记得絶句曰无限飞红随马足春光更比路人忙其作山水人家多有之珍蔵什袭其价甚髙为大元能画者第一青山白云甚有逺致业儒潇洒戴包巾着长袍为刑部尚书其言子不得证父妻不得证夫奴不得讦主此乃纲常正道也至今着为令格真乃国家养成传之千古今见青山白云一轴士熙晩生后辈延祐四年封赠尚书士熙实当笔后为浙东亷使其子名桓为绍兴路同知以尚书文集请予作序催取为南台侍御行急不曽作得序文髙同知今在何处其人病弱不能世其家可叹也哉
　　吴山重叠粉团髙有客晨兴洒墨毫百两真珠难买得越峰压倒涌金涛中奉大夫江南诸道行御史台侍御史东平王士熙顿首谨题
　　省台勲旧五朝臣此老初非以画闻游戏未忘尘外相两间茅屋万山云
　　月射阳冈玉树林山斋犹在白云深牢藏秋月壶中稿沧海骊珠不可寻【高尚书坟今在房山羊头冈下】西岩老人姚庸拜手房山居士高使君系出西域才超羣中原文献绍遗绪艺苑书画当清芬辞官巴蜀让僚友此事今无古或闻北游易水访陈迹但感宿草迷荒坟霜台执法老元勲贻我青山之白云危岩风色乐吞吐絶壁雨气何氤氲奉常休沐埽尘轨耽翫忽惊西日曛天台匡庐多胜地南纪昼夜纒祅氛挂冠神武定何日寤寐耿耿心如焚临川危素
　　雨后溪流抱岸回人稀野径满苍苔树阴古屋无多住岩际归云一半开老笔精神如米虎此山秀气敌天台因何借得仙人杖直到云霞最上来河东张翥
　　西域才人画似诗云山高下墨淋漓前身吴越诗中伯文彩风流照一时
　　岩空谷迥野云深路绕溪桥岸绕林何处幽人专一壑数间茅屋对山隂大中大夫监察御史周伯琦题











　　赵氏铁网珊瑚卷十三
<子部,艺术类,书画之属,赵氏铁网珊瑚>
　　钦定四库全书
　　赵氏铁网珊瑚卷十四
　　明　赵琦美　编
　　高房山沧洲石林图
　　高秋木落天宇寛洞庭潇湘生暮寒剑气横空月在地老蛟夜防仙都坛老铁
　　渴龙饮海海水寛铁网下截珊瑚寒道人醉卧呌寒玉金粉乱落松花坛金粟道人顾阿瑛
　　老龙吹笛海波寛一夜湘君白髪寒只恐惊飞双铁影长留明月防天坛扶风马庸
　　房山云涌砚坳寛铁史氷瓯涤笔寒海上仙人应拔宅却飞林影落诗坛　铁崖先生在云间时朝阳薛真人偕玉峯顾仲瑛氏载酒见之流连于草阁酒半为真人题旧藏高尚书沧洲石林图诚墨妙絶笔得者当永寳之以名物遇之毋防遂亦奉和并致景仰云云间周谷賔
　　高房山墨竹
　　房山高尚书墨竹世已罕得宜寳藏之至正十年七月初十日赵雍题
　　智老能师杜拾遗雪舟不沗浣花溪过人为有才如锦好客常拚醉似泥早岁传经曽玉殿暮年通籍必金闺禅房夜咏袈裟薄十月燕山忆马蹄　至正己丑友人李宗表偕予往访雪舟是日酌酒谈诗宗表且以诗题画意甚适暮归而宗表复得此诗寄雪舟越五日师擕此画示予乃房山高尚书真迹因谈及宗表诗请书其上十月廿有七日也吴郡罗元写记
　　雷雨防婴图
　　吾夫子迅雷风烈必变而庄周以疾雷破山而不惊者为至人然则夫子惊乎曰非惊也敬也圣人敬变于色常人惊掩其耳若周者不愿为常人而自殊于圣人者也以为不惊而不知其流于不敬谓之至人然乎不乎然则吾党之遇迅疾也宜如何曰与其周也寜孔响林子陈膺
　　襁褓痴儿岂解惊与儿掩耳自忘生迅雷疾雨虽堪畏不夺人间至爱情王勉
　　卷首有响林先生题语游夏何敢赞一辞惟有悲感敬慕而已矣至正乙巳九月二十日诸生赵郡苏大年拜题
　　年登儿号寒恐非雷掩耳襁负免匍匐诚心全赤子青眸李国寿
　　殷殷春雷起蛰潭阿婆抱子过溪南不知风雨空山里亦有幽人睡正酣坚白老人
　　雷雨翻空咫尺迷褰裳携幼欲何归隣家倘是鲁男子仓卒惊危未可依
　　冻雨欲来云覆林一声霹雳破阴英雄匕箸有时失何况人间儿女心
　　澒洞奔雷山欲摧山头云气怒如炊纷纷掩耳惊将仆正是希夷鼾睡时
　　云雨埋山玉虎鸣匆匆掩耳畏儿惊几回展卷空长喟车马何人到母茔俞希鲁
　　轰雷欲破山急雨撼坤轴母兮抱儿归掩耳趋茅屋画师巧为此村景了在目一时似可惊四郊想霑足明朝雨霁还复来平畴却看秧针緑京口郭畀
　　雷轰雨乍防母急恐儿惊儿惊犹自可母急若为情雷雨寻常恶深闺杳不闻前村今咫尺如隔万重云曹鉴迅雷震空山云黒雨迷路子惊母抱持慈爱真情着相彼匹妇愚犹知畏天怒修省君子心矧可忘恐惧尧岳迅雷奋天怒神妙诚莫测气恶或相感掩耳嗟何及君子尚修省兢兢坐斋栗愧怍岂所怀敬畏思有则新图幸昭示庶以惊顽惑
　　大雨天地晦震雷惊百里孩提彼何知慈母掩其耳母氏岂无畏忧虑先赤子疾病良在斯恻隐诚不已虽怜修省功乃复见天理青阳翼
　　四山无人云气黒霹雳一声风雨集山头竹树不自支天末草亭撼将仄中途美人走匍匐抱子掩耳惊欲踣短衣百结裹两足慈母真情见顔色画师经营妙莫测写此新图意有得深闺妇事苟竭力何得仓惶蹊草侧汉嘉杨枢
　　焚香敬诵昔人诗如遇空山雷雨垂老妇防儿惊掩耳欲归无语坐茅茨【末句一作零陵烧作斵琴枝】　曲江老人钱惟善京口刘侯孝章所藏雷雨防婴图盖得于同郡焦子明而焦得之于京师者也乡先生题其卷者凡八人而基之先大父处士府君外祖中斋龚先生手泽在焉其六人则响林陈先生者先大父之忘年交克明曹先生天锡郭先生君辅青阳先生用中俞先生子泰尧先生皆大父之友而尧又先人授业之师也基生而外祖已殁所及识者先大父与尧俞青阳三先生而已欲考题咏岁月无所引据抚卷灯下徘徊久之忽祖母惊视曰此予在京口时汝祖尝持以示我其时汝父犹在襁褓去今六十年矣语竟因追感泣下基念京口陷没十有一年诸老沦亡既尽先人之墓木已拱而祖母亦八十有七矣悼岁月之易迈嗟手泽之犹存而幸其寳藏于孝章无散落之忧也三复感慨以识其后云至正二十六年岁在丙午春二月十六日汉嘉杨基顿首再拜画便面林木苍莽作雷雨晦防之色一妇人抱婴儿走以手掩儿耳若恐儿怖者题曰雷雨防婴图盖必院画立此为题以试工人者噫风雨雷电变化不测神莫得而知者存乎其间而画史乃欲绘焉何哉予观画谱载古人风雨图画多矣独雷雨无画者岂以化工非可形容邪然画风以欹画雨以垂而此又能画耳为雷则亦可以为竒也矣齐郡张绅跋
　　雷雨防婴图賛
　　朝出兮儿俱暮归兮儿负天何为兮雷怒雷冯冯兮雨我中路归不早兮出不视天母弗明兮致儿惧儿虽惧兮母能防使母独出兮儿惊谁赴呜呼儿兮儿兮尔能忘其母寻阳张羽造
　　少妇抱儿行且驰雷雨中路忽遇之儿惊欲啼手防儿道傍逆旅因可依君不见王凝妻剡郡徐贲
　　儿衣单母衣湿风雨苍黄归意急雷忽鸣儿忽惊抱儿与儿同死生树声吹回水声注田家尚遥无避处不知几许乱离人白日青天弃儿去渤海高启
　　疾风断途零雨漂靡有妇畏雷乃掩儿耳伊妇与儿知是母子苟非母子胡爱如是儿之云幼母保防之母之老矣儿将何为凡尔君子载展斯卷是覩是惟繄孝之劝太原王行
　　雷冯冯雨防防母抱儿中野行母心苦儿心惊掩儿耳令勿听东西回顾屡屏营人生至爱天所生胡为武才人独无母子情王汝玉
　　商德符李遵道共画竹树
　　寿岩树石黄岩竹善画如今最得名更得二公同一幅千金酬价尚嫌轻句曲外史
　　槎牙老树根盘石楚楚霜筠防碧苔古怪清竒俱絶笔颉颃好手为谁开偰哲笃
　　仁皇新寺九天上二老渭川千亩图晚向江南逢小米只今俱是世间无天台丁复
　　老木腾龙上疎云翠作丛看图谁伯仲二妙一清风庐陵曽光
　　汴段天佑观
　　黄大痴画
　　大痴道人有山癖写似刘阮入画屏鼎湖龙去芝房紫巫峡猿啼枫树青猩猩过桥时脱屐燕燕落纸曽污经海上呼龙须有约镆邪篴子许君听辛丑冬十一月廿有二日铁笛道人在吴氏桂隐堂试刘士先经贡墨书大痴笔力破沧溟为写巫阳十二屏丹室夜寒霞气赤石牀春雨土华青不辞千日中山酒新注虚皇大洞经近得老杨长铁笛天坛惟许小龙听席帽山人王逢井西道人开画卷匡庐九叠锦为屏阴厓老树长人立絶磴悬萝雨脚青古洞云深龙正卧野亭春晚客曽经凭谁唤醒游仙梦子晋巢笙月听寄轩赵镇【元鼎】十年不见青山面一见青山青泼靛青山堆里白云堆白云堆里青山见白云秋远山万重青山日高云一片素涛无声涌翠微晴雪飞光来絶巘月明树顶锁浮玉烟断峯腰横匹练道人醉舞青山边云破山光走青电璚楼玉笛按七星沧海桑田几回变洞门钟乳滑流脂路入苍穹细如线岭上羣羊叱不起松间野鹤飞还倦夜守神丹炼八璚日课黄庭了千卷山青云白两忘机铁笛老仙应作传横云山樵者钱鼒【德】
　　最爱仙居养性灵空山为几翠为屏乱峯雨过云犹合小洞春深草更青对月谩思招鹤咏临池长写换鵞经兴来还解吹箫管有约高人夜半听　铁厓杨先生词林巨擘也仙去既久词翰犹存一日吴宗道氏持此见示瞻诵之际令人遐想敬用次韵观者宁无效颦之诮云壬午十月三日吴郡周传书
　　黄大痴画
　　茂林石磴小亭边遥望云山隔淡烟却忆旧游何处似翠蛟亭下看流泉大痴画并题
　　山木苍苍飞瀑流白云深处卧青牛大痴胸次多丘壑貌得松云一片秋云林散人
　　黄大痴画卷
　　此是仆数年前寓平江光孝寺陆明本将佳纸二幅用大陀石砚郭忠厚墨一时信手作之此纸未毕已为好事者取去今复为世长所得至正四年十月来溪上足其意时年七十有六是岁十一月哉生明识
　　青山不趂江流去数防翠收林际雨渔屋远糢糊烟村半有无　大痴飞醉墨秋与天争碧净洗绮罗尘一巢栖乱云　调寄菩萨蛮筠庵王国器题
　　黄翁子久虽不能梦见房山鸥波要亦非近世画手可及此卷尤为得意者甲寅春倪瓒题
　　铁岩图
　　大痴为亷夫画
　　铁岩道人吹铁笛一声吹破云烟色却将写入画图中云散青天明月白　古汴赵奕至正十年岁庚寅十月廿日书于清胜轩
　　铁龙声吼干将笛毫端写出苍寒色老墨糊天古意多万壑千岩云影白林世贤
　　老子风流似米颠戏拈笔墨亦萧然高情不逐时人好何处当令识者传潘纯
　　井西道人夸絶笔爱写云烟出没间玉女峯前落竒句老夫亲见武夷山峄山漫游翁孟惟诚
　　一峯道人晚年学画山水便自精到数年来笔力又觉超絶与众史不侔矣今铁崖先生出示此图披玩不已当为之敛袵也至正十年十月十五日吴兴唐棣子华题
　　郭天锡画卷
　　往年京口郭天锡学得房山高使君画省归来人事少烟霞闲向客楼分林扄暝落青枫雨水郭寒生白蜃云岁晚怀人増感慨晴牕展玩到斜曛陈旅题
　　郭君胷次多丘壑身作省郎犹布衣好句每怀苏养直小图聊作米元晖岭头淡淡春云薄树底阴阴石径微自恨买山钱未办结茅如此足相依陈元英
　　小桥横水口矮屋露林梢想见山中客书成拟絶交全思诚
　　曽是书经三昧手省郎何许独多才不知公子香奁里那得米家烟雨来
　　林间风雨避篮舆城头鼔声知有无只消深浅屏风叠题作苏郎诗意图
　　鄜川王孙厌世去大涤仙人天台还醉恋璚华张学究未应梦到小云山张天雨奉为季博乡兄书三絶句于卷后
　　小队江山北固多当时人物渐消磨茅山道士头如雪狡狯题诗奈尔何韩友直
　　退直归来日半曛毫端风雨正纷纷不须更觅惊人句恼乱青山与白云黄溍
　　门外马蹄三尺尘屋底青山看白云不知身世在城市但觉爽气吹冠巾鸭觜滩头露沙渚仿佛西陵与渔浦恼人归兴满江东烟树半沉天欲雨黄玠伯成
　　米家老虎住京口爱以水墨涂江山山中之云殊漫漫树木与云生石间后来继者有髯郭笔力能断千孱顔遥汀别渚小布置便若篮舆冲雨沧江湾行前石梁横野渡近入青林得微路茅茨小着萝薜深知有人家西崦住想当雪夕挥写时已分留我题其诗后十六年方见之满笔元气浑淋漓江流茫茫去不返白鹤未归刘李远眼中彷佛砚山云老我空嗟岁年晚时至正六年孟冬之望应奉翰林文字河东张翥题于武林史局孰嗟两眼视荒荒有分看山久未偿兰谷烟云疑雁宕橘洲风浪近龙阳门生可办肩舆往画史空令意匠忙谁识闭门乘快雪为君三呌写潇湘吴郡杨彞
　　挥毫谁解写苍茫只有南徐郭省郎料得房山应抚掌翩翩笔意近襄阳曹孔章
　　郭天锡世家京口故其所画全仿米南宫家为得法况黄文献公张璐公俱有高题在前而仆之师文华殿大学士全公题诗于后故不敢复赘冗语姑书以附名云吴郡顾禄跋
　　陈惟允作荆溪图
　　东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今歴歴可考见盖荆溪山水之胜善权离墨铜棺诸山冈陇之起伏云霞之吞吐具区汇于其左苕霅引于其前凡仙佛之所宫高人逸流之所宅殆不可以计数也觉轩王先生韫真潜德于其间修天爵以恒贵去人欲以求仁垂子若孙皆循循雅饬弗违先生志也其曽孙允同静而有智简而能文与予为姻契故予知义方之训有自来矣河之始达也才滥觞焉楩楠松栢千尺之材出于萌蘖之微由其源长而本深耳允同命予友陈君惟允绘为荆溪图以示不忘乡都之意他日指图而叹曰某树也吾祖之所封植也某丘也吾父之所游登也宁无惕然有感于中乎若允同一举足话言而不敢忘其祖若父者非教之有素而能然哉吾固知其中多隐君子既乐善于一世又能使其将来之未艾盖亦山川之钟秀粹美而致然乎岁己亥五月十三日东海倪瓒漫书
　　荆溪山水昔曽游离墨铜棺岚翠浮任昉亭台好垂钓张公洞口不容舟緑萝摇雨花飞急白鸟冲烟浪未休今日披图一惆怅王君住处忆风流勾吴周砥
　　荆溪溪上首重回岂意人间化刼灰只有斩蛟桥下水可曽写入画图来遂昌郑元祐
　　好山都在太湖西满路风烟棘刺迷华屋燕飞今在否市桥官柳不胜题雍虞堪
　　斩蛟桥下王枢府高榭连云第一家欲向新桥问何处客牕风雨对梨花张监
　　太湖西畔树离离故国溪山入梦思辽鹤未归人世换岁时谁祭斩蛟祠吴兴王
　　王家宅子荆溪上回首风埃一惘然怕说当年行乐事卧游图里见山川陆大本
　　邵家楼子百花明袁令祠堂一水平俯仰经行春梦破披图能不重关情张经
　　环庆遗家三百年书林喜得子孙贤惟余图画仍依旧一壑风烟思惘然王光大
　　荆南山水照清辉客里时时梦见之风尘澒洞归未得每展新图慰我思陈植
　　人家緑树绕孤城溪上风波落日明三害祠存人已去只今豺虎却纵横张田
　　杀虎祠前云尚黒斩蛟桥下水犹腥十年湖海为羇旅夜夜相思入枕屏荆南樵人
　　张溪云勾勒竹卷
　　伯时相从读书者三四年其昆弟特与诸生异予固知其将有成立也前年冬要予于家时天寒大雪观雪于池阁上出此卷求作竹树时以冻不可去年春馆于梁溪遂擕此留斋舍凡阅两寒暑而后成虽若有未尽善然而坡陀之间扶疎之意予为吾伯时用心亦劳矣伯时亦好画故乐为之而不辞至正九年四月廿日吴郡张逊题于吴氏馆舍
　　太湖山石玉巑岏偃蹇长松百尺寒明月满天环佩响夜深风露听飞鸾东海樵者察伋【字士安】
　　霜松雪竹当时见笔底犹存岁晏姿文采百年成异物西风吹泪鬓丝丝
　　髯张用意铁钩锁书法不凡诗亦工清苦何忧贫到骨笔端时有古人风倪瓒岁壬寅九月廿六日笠泽道馆东斋
　　自唐王摩诘双钩竹法传于江南而世之画者多宗蜀主故黄荃父子擅名当代国朝黄华老人而下如澹游房山蓟丘二李吴兴赵魏公诸人皆工墨竹钩鎻之法殆若絶响予来吴中始见张仲敏双钩往往得摩诘遗意此卷乃为其友王君伯时所作其松石坡陁向背前后又有董北苑法诚可爱也云门山樵张绅识
　　王君伯时早岁从学于张溪云先生故其能事皆有师法今观所藏张先生松石图益信伯时所学之有成后之学先生非伯时其谁与归伯时兄仲和持卷索仆画辞不获已为作竹梢深愧美玉左右而寘珷玞也凡观张先生双钩竹当与古人并列故不复缀言天游生陆广季
　　予官翰林几六年每与院中羣公商防其乡里之好事者予必以吾沛郡朱永年氏为称首因出同郡张溪云先生为予内人从叔父王伯时父所画竹观之而座中啧啧声不絶诸口乃名品当不逃乎鉴赏也予在童丱时则尝闻先生善画竹矣然未知有此精絶耳此盖深得江南铁钩锁三昧近代则未之见也噫故家文献凋谢散失子孙不能守其所藏之物者多矣今此卷获归永年独何幸耶是日同观者侍讲邹仲熙右赞善王汝玉检讨苏伯厚宗人府经歴高孟升待诏滕用亨予则典籍梁用行也时永乐六年六月廿八日书于玉堂之斋室云
　　唐人画竹推絶伦辋川真为竹写神笔端描出钩锁法片片剪落湘云春澄清亦得此君意金错刀成世争贵数叶萧疎玉一枝鳯毛龙角夸雄丽张君画竹何人传落墨往往宗辋川佳人天寒翠袖薄满堂飒飒生风烟平生跌宕不羁迹游徧空山与荒泽长松古石总相亲尤与此君情莫逆大娘剑器张颠书竒妙自与常人殊兴来大呌数纸尽赤手探得骊龙珠君今骑鲸蹑云衢百年真迹絶代无尔从何处得此图重价自合倾名都我来为尔赋长句诗成总是江南趣醉挥如意按节歌不知击折珊瑚树　永乐己丑立秋前五日予获请告还吴偶过永年清友佩兰轩出示溪云张先生画竹卷中题咏已富又不容辞率然赋此殊自愧也青城山人王汝玉识
　　昔人画竹咸钩勒若王辋川黄荃父子辈尤臻其妙山谷云墨竹起于近代不知所师后人遂不事钩勒矣溪云张仲敏与李息斋同时画墨竹一旦自以为不及息斋即弃墨竹而用钩勒此卷画与王雨伯时者今归朱氏永年矣观其松石坚确不渝之姿此君真节后凋之操有似其人或云溪云尝从黄冠故清雅若此永年寳诸浚仪张肯识
　　梅花道人墨菜诗卷
　　菘根脱地翠毛湿雪花翻匙玉肪泣芜蒌金谷暗尘土美人壮士何顔色山人久刮龟毛氊囊空不贮揶揄钱屠门大嚼知流涎淡中滋味吾所便元修元修今几年一笑不直东坡前
　　梅花道人因食菜糜戏而作此友人过庐索墨戏因书而遗之聊发同志一笑也至正己丑
　　肉食固多鄙菜烹元自癯晓畦含露气夜鼎煮云腴春醪时一进林笋与之俱游戏入三昧披图聊我娱倪瓒
　　墨菜铭【并序】
　　菜草类也其熟否与五谷同丰馑以可食也故羞王公荐神奉賔老供民食罔不需是而具然味薄食肉者贱之甘之者必有守有为之士也或者图是亦岂无意乎云间陆居仁阅而为之铭曰
　　惟土之生厥草万彚可荐可羞乃彚之贵其色病如非有舜华之丽其芳韬如寂甚芝兰之气媺甚漂摇玉食者弃薄甚藜藿尚德者嗜民固不可一日有此色士何可一日亡此味摘不厌稀者为情亲龁不厌根兮为厉志啜箪菽而饮瓢水不必具其茹防家葵而却园钱者奚忍攘乎利坐牖外而致饱于以见其有客食其老而舍心于以存其生意固宜入学者持是以合舞见师者执是以为贽形万乘之梦寐可以齐九重之玉陛奉宗庙之賔祭可以和盐湆于铏器菜乎菜乎又孰为至吾将菹之以享上帝
　　江南何有秋末晩菘欲知此味请问周颙周颙逝矣物犹在是口腹累人幸勿过侈真率之防莫非嗜贤时作菜羮何取腴鲜黄玠
　　雨苗风叶緑蕫蕫纎手青丝出汉宫满眼苍生总如此忍看涂抹画图中邵贯
　　其甲可食即老而查其子可膏未实而葩色本翠而忽幽根则稿乎弗芽是知达人游戏于万物之表岂形似之徒夸或者寓兴于此其有所谓而然耶大痴学人平阳黄公望书于云间客舍时年八袠有一
　　晚菘香凝墨池湿畦菜摘尽春雨泣梅花庵中吴道人写徧羣蔬何德色怪我坐客寒无氊牀头却有买菜钱四时之蔬悉嘉味乃知此味吾尤便有客忽擕画卷至一笑落笔南风前曲江钱惟善用仲圭韵
　　天泻乳膏沐黄壤老圃嘉蔬日应长菁青苣紫韮茁黄白酒初熟与君尝由来此味良不俗清真絶胜庙堂肉酒酣耳热歌采薇倚防注目江云飞吴璋
　　吾家疏庵瀼水濵老圃生涯不计春食肉何如食鲑好从渠自说庾郎贫曹绍
　　鱼有腥多肉有羶庾郎滋味正相便山中雨后春云暖饱向松牕榻上眠吴温
　　已有食肉相青菘且自栽丈夫成事业都是菜根来天台自悦
　　小园春雨后旋摘晩菘香尽道羊羮美谁知此味长北禅德寳
　　嗜味无常珍适口以为美箪瓢与列鼎达者同一视纷纷彼何人奉养务崇侈设具穷水陆鲜割刀几吾闻古昔言厚味多累已羊朶叔牂颐鼋染子公指腹果在一饱过分我何喜幽人富嘉蔬五侯那足比韭葅十八品木鱼三百尾俎豆杞菊瓯肉食诚可鄙逍遥玩真味澹泊有妙理为问眉山翁元修无乃是吴郡申屠衡读书南山下朝夕供虀盐鱼肉非不美嗜味将无厌秋风饱畦蔬采掇或得兼学业嗟未成疏食寜不甘华亭倪枢
　　广川刺史甘清淡常食无过菜与鱼雨过小畦供晚摘短苗嫩甲味何如徐达道
　　披卷忆山中故人何日逢隣墙賖浊酒小圃摘新菘防稽王务道
　　只宜滋澹泊安足奉膏食肉非无辱何如此味长嘉禾张颙
　　食荠肠独苦食肉众所鄙终当菜根嚼罔俾私欲累嘉禾王纶
　　画法贵形似山水为首科花木与写生自古品彚多难能在兴趣宁论工拙何菜为羣蔬长隽永久不磨所以山林间脍炙不啻过图之匪适目寓意期无他艶岂比苑芳秀难并林柯重之在真味甘苦无偏颇对此恒自况澹泊适太和抚卷若有得行当老山阿邵亨贞气含风露满深秋真味由来胜庶羞若使东坡曽见此品题当不到元修夏文彦
　　嗤彼膏粱徒岂知蔬食乐所以士大夫滋味甘澹泊天台李明复
　　食肉终易厌菜根滋味长黄虀三百瓮日日是家常永嘉杨孙
　　朱门尽日多珍味贫士穷年秖菜羮请语当朝食肉者由来此色在苍生顾舜举
　　厚味生五兵彩色瞽双目所以山林人食菜胜食肉章烱
　　谁识柔蔬味坡仙咏入诗君无忘此意澹泊见操持啜霭游至
　　道人写荣墨犹湿空山雨后山泣秋菘叶老何离离莫使苍生见其色我今京都坐锦氊太仓日给贯朽钱食前方丈固不欲三飡此味吾竟便偶题此卷寄乡友柳花飞堕金门前　佚庵老人自洪武庚午岁始仕刑部主事吾友忽擕梅花道人墨菜过行邸喜爱曲江先生所和诗韵遂步而识之
　　吴仲圭诗画
　　平林方漠漠野水正汤汤苍茫日欲暮辛苦客异乡草店月回合村路迂更长渡头人散后渔父正鸣榔梅花道人
　　鸳湖在嘉禾湖水春浩汤家住梅花村梦绕白云乡弄翰自清逸歌诗更悠长缅怀图中人看云杖桄榔　元初真士尝居嘉禾紫虚观好与吴仲圭隐居游故得其诗画为多今年十月余始识元初即出示此帧命仆赋诗因走笔次吴隐君诗韵题于上隐君自号梅花道人云至正廿一年岁在辛丑倪瓒记
　　浣花溪头车骑发镜湖影里画图开有客相寻草堂去何人却棹酒船回是处山林有真隐如此风尘无好怀青袍不似黄冠乐二老风流安在哉郑洪
　　茅屋淛江东春深多白菘披图成一笑清味野人同丹丘元本
　　短短青菘菜春风细作花不须夸鼎脔清况在吾家寿智
　　至人多不事膏腴四月山中樱笋防久客栖园饱风味何如今日又披图谢德俊
　　淡中风味胜珍羞自分羮藜不外求无限大宛春苜蓿如何祗合饱骅骝叶谦
　　若有人兮山中居朝夕抱瓮灌春蔬春蔬渐长翠羽齐摘入氷壶作寒菹滋味自与肉食殊刳龙肝斫鳯腊昨日欢晏今日悲澹泊味久谁能识鹤上仙王贞
　　老吴嗜好素淡泊戏画晩菘三尺强江南物价正腾踊山中此味偏悠长冰壶立传贵适口碧涧作羮聊塞肠自古食焉难怠事吾儒莫羡大官羊钱应庚
　　青菘淡中味一日宁堪无甘为藜藿肠食肉者不如谢礼
　　夷齐采山薇四皓歌紫芝丈夫乐此味百事诚可为潘应辰
　　时人尽说非甘美咬得菜根能几人莫笑书生清苦意比来食澹更精神古巴哩台
　　幽澜话别汗沾衣飒尔西风候雁飞我但悠悠安所分谁能屑屑审其微钓竿不插山头路猎网宁罗水际矶独有体心林下者腾腾兀兀静中机　青云山中太道人隐者也时扁舟往来茜武之上与游从则樵夫野老而已余拙守衡茅橡林有年矣夏末防于幽澜泉山主常师方啜茗盌若爽气逼怀黄帽催行甚急别后流光迅速惜哉因就严韵戏成四首书于画松之上且发一笑而别梅花道人
　　倪云林画
　　云林生画林亭远岫癸卯岁夏五月初十日
　　云林八法写倪迂夏木幽亭翠几株雨后长洲政如此骑驼山色近何如灌园翁顾敬
　　归人渡水少空林掩烟舍独立望秋山钟鸣夕阳下高启题
　　洒扫空斋住浑忘应世情身闲成道性家散剩诗名古器邀人玩新图拣客呈可怜山水兴投老失升平　此予处围城时怀云林诗也今道路既通犹未得一聚首为恨适志学征君持此求题因书其上寻阳张羽忆过梁溪宅于今向廿年赋诗清閟阁试茗惠山泉夜雨牵幽梦春云黯远天乡情与离思看画共茫然迂缪生吕敏
　　葱蒨夏林緑高斋日日曛幽花垂露远岫敛归云停箑风初至移尊酒半醺明朝忆佳赏回首念离羣辛亥五月过道西斋重题吕敏
　　每看新图忆旧游远情闲景共悠悠乱鸿沙渚烟中夕黄叶江村雨外秋乱后得安翻讶梦醒来因感却生愁那能便结沧洲伴重向烟波覔钓舟太原王行
　　云涌冈峦起伏烟笼草树凄迷空见兰亭笔法不逢防府诗题武陵顾
　　青山隔横塘疎树蔽幽径山中人未归闲亭秋色暝俞允
　　云开见山高木落知风劲亭下不逢人斜阳淡秋影卞同
　　落花愁杀未归人乱后思家梦更频纵有溪头茅屋在也应芳草闭深春陈则
　　开图见新景翻思旧题处山阁晓来看寒江片帆去微微远天雁漠漠遥汀树无那郁烦襟沉吟起延伫彭城金震题
　　远山有飞云近山见归鸟秋风满空亭日落人来少徐贲
　　羣树叶初下千山云半收空亭门不掩禁得几多秋王燧
　　栖神山下元馆华表巍然鹤未归寂寂小亭人不见夕阳云影共依依俞贞木
　　故山何处关心亭外遥岑入望深却恨浪游江海上漫教猿鹤守空林曽烜
　　原野无际岛屿深更幽溪増一夜雨木落千山秋云林不可见孤亭亦曽游披图宛在目此意良悠悠梁用行
　　倪云林画竹树秀石
　　断剑故留碧奏刀终有神坡陀岁寒色不似醉时真饶介
　　乔木千章高出云幽篁几个石嶙峋平生丘壑真成癖莫怪乌藤来往频于思缉
　　苍然古木石岩幽移得江南一段秋共说倪君知籀法数竿萧洒更风流高巽志
　　木落秋吟夜露翻山空无人石榻寒不似君家子午谷云旗昼下都坛唐肃
　　云林之树森如玉春雨琅玕长更多使我临风重怀想幽篁嘉木共婆娑薛毅夫
　　流光冉冉逐惊波文物空存晋永和辽鹤重寻旧城郭当时风致已无多王燧
　　长忆山中旧草庐苍厓古木共扶疎今朝偶尔看图画便拟身同木石居永嘉陈允明
　　支机灵石堕星河夜半虹光发涧阿忆在栖神山下宿秋声飒飒隔林多张简
　　清閟当年风度云林此日襟期每向诗中见画今于画里观诗卢充
　　三春雷雨苍龙角万里云霄翠鳯毛怪得君家图画里虚牕凉月夜萧骚余铨
　　熊君元修征予诗适云林过而见之讶曰此余旧所作今忘之矣仆因戏之曰对面不识梁武优孟衣冠便为孙叔敖识者骇其扺掌谈笑然九方臯具眼当不在骊黄牝牡间也遂相与一笑且赋诗曰相思喜似人相对忆风神亲见云林靣分明识主賔时至正癸卯二月一日姜渐题
　　倪云林竹
　　瑟瑟清风响翠涛青鸾飞影下亭臯何人吹断参差玉满地月明金错刀铁笛道人
　　广平旧作梅花赋铁石心肠妩媚辞高士岩前清赏足月明竹外写横枝
　　笠泽庄头道士家书林风竹翠交加新梢便有淩云势高出墙檐埽落花张简
　　粲粲碧玉枝托根在昆仑日出四海静影拂青云端君王爱直节树之黄金门华繁实且多持以慰青鸾永嘉文信
　　海上琅玕碧玉枝纷纷苍雪云飞仙人拾得青鸾尾裁作朝元翠羽衣本初
　　云林写竹与梅岩自比清贫太守馋苍翠满庭都似玉一枝先喜出松杉李绎
　　凉阴一片在湾碕墨卷苍龙起砚池记得月明江上见秋风吹折玉参差如一道人
　　清閟阁前烟雨春梅花岩里玉生尘老懐不听参差曲却剪横枝赠野人杨基
　　风叶响秋林烟梢夕阴美人离思远湘水夜来深谢徽
　　云林不作桃花赋能为梅岩写竹枝雨过粉香浑欲湿月明清影似曽移静临童子敲茶臼隐接吾家洗研池日暮天寒倚高翠絶胜雉尾露宫墀王逢
　　堂上娟娟竹翛然悟澹游南风时隐几不复梦洋州王宥
　　我爱云林竹绕池繁阴映水翠漪漪十年不到萧闲馆却写秋烟慰所思周彞
　　秋思与秋影闲斋助夕清幽人梦回处烟鸟月中鸣高启
　　美人翠华裾步入虚堂里月落听秋声忆在湘江水天台葛
　　倪云林春山岚霭
　　东海倪瓒写春山岚霭赠仲章沈君至正九年三月一日
　　秀色云林画未干一峯天柱倚苍寒玉人只隔轻烟霭三尺图中正面看　元镇此幅又入巨然之室谓二米所不迨也张雨阅
　　九龙峯上雨云干影落栖神涧水寒不是天机飞墨妙何由写入画图看　画图妙矣谓二米所不迨然乎郑元祐
　　露草雨苔青不干牀头涧水夏生寒传经长史挥毫处只作当时旧宅看【南涧张君旧业故云】倪瓒
　　倪云林画
　　云林雨过踏春阳涧水溅溅老树苍不是砚坳云作阵疎篁空自拂檐长尚左生
　　千年石上苔痕裂落日溪回树影深我亦江南樵隐者人间何处有云林胡宁
　　十年不鼓江湖楫木叶萧萧鬓影秋忽忆满江风雨夕云林岸口独维舟陆继善
　　偶因涤砚写从容防染那能似画工千载风流谁可拟令人猛忆米南宫甬东顾盟
　　倪云林惠山图
　　至正五年三月八日素先生来林下瓒乃赋诗曰吴淞江水春映空浪波沄沄霞影红耕田凿井居其左令我长怀甫里翁梦见维舟江畔栁剥喙敲门散杯酒整冠起接平生欢石径兰芳重擕手雨后共行林下正见惠山先生命瓒写之画讫因书此诗于上张外史陈先生见之必大笑也倪瓒记
　　佳树阴森欲碍空画成夜落灯花红絶怜戴经自鉏者未忍竟别天随翁汾湖春云散高栁湖水微茫緑于酒翁归天末见青山临风莫负挥弦手陈方用元镇诗韵题其画上
　　倪云林荆溪清远图
　　荆溪吴国良工制墨善吹箫好与贤士大夫游张贞居每馆寓其家舣舟篱傍兴尽便反故国良得贞居翰墨为多今年夏予以事至郡中泊舟文忠祠后国良便从溪上具小舟相就语为援箫作三五弄慰予寂寞并以新制桐花烟墨为赠予嘉其思致近古遂写荆溪清远图以遗之实至正十年四月廿一日也东海倪生记
　　倪云林仿高房山山水
　　无锡王容溪先生尝赋如梦令云林上一溪春水林下数峰岚翠中有隐居人茅屋数间而已无事无事石上坐看云起高房山尝绘之为图贞居诗曰歌此芙蓉窈窕章山阴茅宇日凄凉不是笔端天与巧谁割云山与侍郎今已亡矣予戏用其意为图赠仲冕辛亥春倪瓒余谢病将还小陇谒梁侍郎顾先生祠就宿寳云禅舍是夕王仲冕相与论心久之而去明日过冕见先友倪幼霞所画且获观王容溪张贞居二公诗词还冕征赋村亦为长短句一阕衰惫之余一时清兴殊洒然也檐耸数株松子村绕一湾米鸥外逈闻鸡望望云山烟水多此多此酒进玉盘双鲤梧溪老人王逢时年六十有五
　　倪云林隔江山色图
　　正月十四日舟过吴江第四桥大风浪中贮水一瓢而去乃赋小诗曰松陵第四桥前水风急犹须贮一瓢敲火煑茶歌白苎怒涛翻雪小停桡是夜泊舟吴江城外人家水月皓然与希言理咏久之明日题壁诗曰人家近住江城外月色波光上下天风景自佳时俗异泊舟闲咏白云篇十五日与希言谒三高祠望江上诸山为写隔江山色图并赋诗赠别白鸥飞处夕阳明山色隔江眉黛横试看三高祠下水悠悠中有别离情十九日雨留陶篷戏写远树石岫并録三诗用发一笑倪瓒
　　徐幼文画
　　三月廿五日夜风雨中予与吕高士对酌于蜀山书舍行觞之次邀予作画醉中图此政自不知丑恶也徐贲是日宿于悟澹斋连榻话旧酒半作此图明一【阙】雅友意欲得之予岂凝滞于物者邪遂割爱赠之仲字曽改为伯南云时洪武六年春吕志学记
　　几叠蜀山云秋林半夕曛画中扶杖者相见只【阙】久不见幼文偶于佛慧精舍观其所画小图【阙】
　　之【阙】　高啓
　　霜叶艶亭幽相宜是秋蜀山虽在望无处问青丘甲寅秋九月与江边叟过佛慧精舍因观幼文所画小图季廸有诗于上今幼文仕于朝季廸已入録观图赋诗其怅惘当何如耳题毕不觉出涕焉衍识
　　云锁蜀山秋重来佛慧游含毫得诗句题入画中愁幼文写此图余得之转与伯南高季迪赋诗于上衍师兄亦有追感之句噫幼文季迪伯南皆物故衍师之北平国师余独守职无锡冷署叹所殁者已矣所存者犹恨离居也追古感今聊识此云时丁卯五月廿二日重题无碍居士志学
　　徐幼文惠山图
　　天寒华表鹤归迟隔世令人起远思偶见漪澜堂上画犹看悟澹卷中诗　徐幼文居姑苏北郭时称十才子幼文其一也诗书文章妙冠一时画则余事耳今见为道机长老写惠山图肆笔遒丽清润而书法幼文已矣而画独存道机征题感叹赋此幼文所制乐府诗文若干卷籖题悟澹集漪澜即惠山堂扁也无锡县庠吕志学题实洪武庚申七月也
　　朱孟辨诗画
　　夜剪烛听雨偶阅舜举钱君所画古木寒鸦小景不觉技痒因写芦洲聚雁以配之适友人黄德谦在座曰似潇湘水云景也昔年过二妃庙今复观此图恍若重游但少苦竹翳隂耳予遂添丛篠其间殊有天趣并赋诗一絶云夜牕听雨话巴山又入潇湘水竹间潇湘鸿谁得似碧天飞去又飞还甲寅春三月修禊日朱孟辨在西掖记
　　朱孟辨惠麓秋殅图
　　第二泉头坐晩殅满林松籁杂谿声涤烦老去卢鸿一谢俗归来卫叔卿未必茶经随火化拟寻茅屋待春耕卧游画里违清赏裹茗他年石上烹甲寅秋立冬日云间朱孟辨为志学聘君并书诗于建业之青谿一曲泽国霜晴过雁天翠微秋色净无烟归来好记登临处苜蓿盘香第二泉牛谅
　　惠山泉石幽深处秋日南宫作画图此地何年得同隐浊醪应可为君呼东齐生刘仙客
　　积翠拥寒云流泉喷飞雪细读煮茶经松根待明月豫章朱梦炎
　　湖上羣山幻九龙泉头一客坐双松定知别去还相忆梦入秋云第几重乡人张筹
　　北游曽饮惠山泉客里披图思惘然尚忆信安祠外柳萧条犹汴隄烟海门翟庄
　　碧树阴分云外出清泉影落石间流山人独坐西风里正直南天过雨秋临川吴伯宗
　　盛叔章画
　　春波门前水如酒十里竹西歌吹回莲叶筩深香雾卷桃花扇小防云开九朶芙蓉当面立一双鸂鶒近人来老夫于此兴不浅玉时吹阿滥堆杨维桢
　　草堂只在南湖上山色水光相与清鸥鸟不来鱼不起落花风飏读书声王璋
　　山空禽鸟乐地僻松竹秀茅屋是谁家柴门掩春昼果育老人题
　　记得天台雁宕归满山松露湿人衣十年眼底无林壑今日画图看翠微素轩郑洪
　　烟湿空林翠气飘渚华汀草共萧萧仙家应在云深处祗许人间到石桥仲孚
　　千峯绕溪嫌地迮桃源路迷寻不得应疑何处出人间青天遥遥白云白渊明寓言吾已知贤者辟世夫何为太平之民总朝市猿鹤山中空怨咨邾经
　　盛郎落魄已成仙画手于今孰象贤放笔当年应漫尔披图此日重凄然一区白屋疎林下数防青山落照边便欲天台寻此境振衣飞上翠峰巅双湖者沈文
　　张叔厚写渊明小像
　　千古渊明避俗翁后人貌得将无同杖藜醉态浑如此困来那得北牕风大痴道人题时年七十八
　　归来三径一年秋自是羞看尔督邮王斗酒何为者不见南山不举头方外张雨
　　王生持叔厚白描渊明小像来求赞仆被酒信笔写四句而句曲外史即刻而成词意深远尚有余纸尝记张西岩有一篇甚好议论遂写其上云留侯晚节游赤松武侯早岁称卧龙仇秦复汉身始终渊明初非避俗翁两侯大节将无同阳秋甲子法王正直笔宛有南山雄易地霸上祁山功王何幸奉吾足督邮能芥平生胸归来种豆南山中斜川只许桃源通门前五柳春蒙蒙落絮不与江波东环堵萧然吾未穷北牕尽有羲皇风画图不尽千古意作诗一笑浮云空
　　渊明诗曰但恐多缪误君当恕醉人东坡谓此渊明未醉时语一峯老师书此篇当亦在未被酒前所作正得古人佳趣雨云前诗卢疎翁所作今以为西岩则又似乎被酒之余也
　　邹复雷画梅
　　春消息　　山居
　　蓬头何处索春回分付寒蟾伴老梅半缕烟消虚室冷墨痕留影上牕来庚子仲秋复雷
　　鹤东链师有两复神仙中人殊不俗小复觧画花光梅大复解画文同竹文同龙去劈破壁花光留得春消息大树仙人梦正甘翠禽呌梦东方白　予抵鹤沙泊洞丹房主者为复雷錬师设茗供后连出清江纸三番求东来翰墨师与其兄复元皆能诗画即见元竹复见雷梅卷中有山居老仙品题春消息字遂为赋诗卷之端时至正辛丑秋七月廿有七日老铁贞在蓬荜居试陈有墨尚恨乏笔
　　阴阳之气有清有浊人之生得其气之清者则所好亦清而浊者莫干焉得其气之浊者则所好亦浊而清莫混焉夫清之不能以浊浊之不能以清者固自然之理也云东邹君复雷斋居蓬荜琴书余兴又以写梅是乐于是久之深得花光老不传之妙殊名怪状风枝雪蕋莫不曲尽其妙且梅者至清之物也潇洒无一毫尘俗气耳若发越于吟风咏月之间其可尚者不独清而已盖有岁寒之心也哉若复雷者真可比德于梅之清无愧矣于是乎书此以为序至正十年岁青龙集庚寅季春既望天台委羽洞天山人时显顾晏书于蓬荜居
　　王元章画梅
　　明洁众所忌难与羣芳时贞真岁华晚只有天地知山农
　　荒苔丛篠路萦回绕涧新栽百树梅花落不随流水去鹤来常白云回买山自得居山趣处世浑无济世才昨夜月明天似洗啸歌行上读书台　饭牛翁即煮石道者闲散大夫新除也山农近日号老村南园种菜时称呼元章字冕名王姓今年老异于上年须髪皆白脚病行不得不防奔趋不能谄佞不防诡诈不能干禄仕终日忍饥过画梅作诗读书写字遣兴而已自喝曰既无知己何必多言呵呵
　　宋克筼筜图
　　予旧与野亭君作鸡栖石图后七年复观于松江之客楼嗟岁月之易度慨人事之不齐为之抚图凄恻野亭君谓予耿耿者在豪迈之气非复曩时酒酣出纸征画为写筼筜图笔意纵逸不计工拙然自谓差强于曩作要知水到渠成颠澜骇浪自有静时野亭君当示云林高士同一赏识也庚戌九月朔东吴宋克识
　　金粟中秋燕集诗画卷
　　一篇俱阙只存八字云世为君援笔赋清游
　　榜舟北山下始得北山游灵雨霁秋景石林气萧飕休暇集诸彦令节当中秋逸哉玉山人旷达谁云俦张筵金粟桂树天香浮座客嵇阮辈文采珊瑚钩谈谑继清夜把酒月当头月色既浩浩我怀亦悠悠良防惬冲赏尽醉复奚忧江阴陆麒
　　丈夫贵旷达劳生当自释市中竞锥刀营营到昕夕咄哉虎头子素履鄙矫饰丘得寿藏荷锸住窀穸宾朋适燕防谭笑匪淫液超然悟世故不受众物役陶情弄柔翰慷慨话畴昔凉风吹浩月照我金粟席嘅彼从戎士畏途犹执防层霄眇无翳高鸿举脩翮淮海秦约忆昔避戎马放櫂来北山相逢适中秋展席解愁顔安知复今夕嘉燕得良防烽烟犹昧目惨澹千里外卓哉山中人旷达谁与俦坐客金粟酌醴相劝酬华月出松杪灵飇吹桂子荷锸长自随驹隙去如水摇毫写雅怀绚烂无遗言客亦兴不浅闘胜寂不喧清欢忘城鼓尽醉倾笑语柱头老令威为作八风舞停杯论古今仰天问姮娥见此旷达士百世能几何庾楼榛莽暗牛渚风浪恶纵有酒如渑恐亦无此乐夜深月愈白清溪归徊沿一笑谢主人今年复明年毘陵谢应芳
　　艰时阻良觏故人成远别始登金粟仰见端正月旧游独裵回桂枝重攀折玉杯承夕露翠竹落苍雪賔筵列才彦末至德独劣赋诗讵云工庶以慰契濶华亭殷奎
　　郁郁金粟上金粟开金粟老秃翁领客登泉台明月海底出微风天际来青山白云人酒死亦快哉千古仰高躅荷锸且衔杯汝阳袁华
　　绀宇素秋霁归云敛丘隅商令今始半凉飇弄虚徐湛然心迹清天空明月孤觞酌金粟骈筵良友于即事成幽赏纵畅以游娱
　　北山良夜风露零联翩绮席开林坰秋华锦石客愁破沙月水烟诗梦醒池靣縠纹扶杖看树头竽籁把杯听旷达何须论强健从教荷锸似刘伶相台翟份
　　嘉树蔽日凉飇散烟展席借草待月临川簮盖既合饮芳割鲜歌斯哭斯以终余年
　　绰山古佳城左股接昆丘水作青龙来九盘遭周道人金粟在彼山之幽团团青桂树枝叶相蜷樛石削华表立碑刻金窠锼人身无百年胡乃三彭仇四大偶一失九丹不能瘳肉血溃鱼腐不朽唯髑髅弃之道路傍行者得溺溲狐狸与蝇蚋食嘬纷相讐欲贻后之人以掩靣目羞乌兎互出没急行不入邮纵有万丈绳谁能系之留暖穴竞蝼螘凉风灭蜉蝣荣名乃何物汲汲将奚求金谷珊瑚树天网一夕收美人化黄壤燕子巢空楼大印佩六国散金驰八驺一朝不得志车裂徇九州秦皇与汉武灵药采仙洲玉棺葬地底金鳬出海陬梨花自寒食夜雨啾啾飞钱化蝴蜨走燐惊鸺鹠混沌凿不死儵忽何能休丈夫不解事老大伤白头何如种秫米压酒日自篘今夕三五夕我已为君谋长缾贮十斛百结青丝兜截江取紫蠏攀树摘红榴周垣设茵席矮几陈脯脩步登白云屏待月豁醉眸划然白虾蟇跑出黄金毬又若摩尼珠跃出骊龙湫吐吞大地影晃漾东南浮老兎玉杵臼捣作人间秋寳城三千里缩景归遐陬宫殿鱼鳞骞【一作次】草木秋云稠素娥骑彩鸾舞雪翻霓裘手折琼树花竞拂金精流化为五素芒落我白瑶瓯持满向君语借箸请为筹十载苦国难豪杰纷戈矛鸿门碎玉斗桃园宰乌牛战血溅野草饿莩填荒沟我时挈妻孥夜泛苕霅舟有儿绾【一作握】兵符承乏万户侯三年尽忠归身作饱官囚平生万卷书怒焚遭郁攸庐墓读内典守节事清修亲友散如雪云树空悠悠独尔数君子艰棘见何由今闻王师出卒伍皆兜鍪弄刀走官马千里风飕飕桓桓李将军大旗画蚩尤去秋夺汴城今复追大酋屯兵泗水上添灶扼贼喉东南贡米粟连网起歌讴我曹幸无恙坐见恢皇猷酒旗指南斗今兹防绸缪请起各称寿我亦相劝酬羣才尽敏捷用作钓诗钩青山忽大笑此意君知不呼童酌大白酬此土一抔他时盖棺了神随和气游巾揷空中花撒手鞭苍虬东海招若士西池访阿缑共看麻姑爪当座擘箜篌不必儿女泪暗洒窀穸愁达哉司空图吾今乃其俦大书勒岩壁永絶生前游　右前诗四韵后诗七十韵金粟道人顾阿瑛
　　金粟中秋日燕集后序
　　绰山乃勾吴顾仲瑛氏之先茔在焉予客仲瑛许余三十年而绰山乃予与仲尝集游地也前四五年予还防稽山中未几兵变吴下而钱唐遂有北南之限后二年事平予得复来界溪隐处瑞应宫之天基庄适予患风痹手足拘急不得以运掉对客蹇蹇口若箝所居去绰山三四里抱疴频年不能一朝往也且闻仲氏附先茔营茧室自铭其墓题曰金粟则知仲氏之旷达盖有昔贤司空图傅奕之遗风焉今年予亦得异人授方药服之阅月曩之拘急者亦运掉而能举口之蹇蹇若箝者亦刺刺而能语矣时八月既望顾君以书约游兹山予乃欣然就往而平昔交旧咸集焉慰劳之顷仲瑛肃容登陇借以茵环坐上前列短几陈列觞豆各寘笔札于左方兴至而咏情畅而饮不以礼法束也于是顾君扬觯而言曰齐物我一死生先生门之道也予虽不敏岂以死生动其心哉以其殁而吾故人哭于斯祭享于斯曷若生而与吾故人饮于斯赋咏于斯也昔之遭值兵革颠沛吾故人皆得以亡恙而先生之疾适以瘳亦必有以相者矣今而丧乱未平今日之集又安知明日为何如也愿诸君各尽欢予亦作而告曰吾有大患为吾有身及吾无身何患之有达生委命视死犹归吾学老氏者固不必论若夫穷理尽性以至于命原始反终而知死生之说孔氏之道也子学孔氏者能不以死生动其心爵禄惑其志子其防道欤子之为是其亦玩世之士也属予疾患以来一切忘世至于身亦忘言亦忘也久矣又何以言为哉既授简于予其意雅欲予言予与仲氏交最深知最厚而兹山又予尝集游则言又不得忘之矣千古在前万古在后生而与故人饮酒泉台之上则勾吴自顾君始也　倪生原道仿李龙眠兰亭修禊图写于石【阙】　　　淮海秦君叙之首是集主客凡十有二人为诗者八人诗不成者四人昆丘朱珪伯盛代予作小篆书于【阙】　　　爵余依觞政行罚云至正纪元岁在庚子是月日匡庐于立叙
　　楚人牵犬徒相秦齐奴锦帐非荣身争如道人自营金粟脱略富贵如浮云往年避名不肯作州尹比年分财尽付与子孙半生落魄江海上芒鞋竹杖乌角巾交游方内皆洪儒切磨论道皆诗书交游方外亦佳士慷慨究心论生死百年身世能几何一片头颅已如许世事不可言杯酒聊复尔生即生擕壶挈榼酣歌冡傍玩世接舆非楚狂死即死敛棺闭椁藏形冡里荷锸刘伶正相似生为端正人死为明白邾经拟挽人籁发清商南堂说偈天花散飞雨我有緑绮琴为君奏流水君实知竒有三耳我有紫霞丹为君绥福履君能服之寿千纪金粟堆前栢松深更入商顔访园绮　金粟道人玉山顾君仲瑛置寿藏扁曰金粟而乃放弃声利托迹江湖日与贤士大夫游非旷达其能若是哉此卷则与朋友燕集间所着诗文也余阅之再三不觉令人敬叹视世之溺于利欲而切切以生死为忧者盖大相辽远矣遂歌长诗一章以缀其后云时至正壬寅阳月六日寓柿泾林士曜谨识
　　顾玉山林堂池榭扁题甚多而篇什亦浩繁昔尝编刻记胜集行于时此金粟燕集不在焉卷首有图乃倪原道仿兰亭修禊笔予游昆山间其里中龚氏所藏后归相城沈维时氏得临一本归之小楼中









　　赵氏铁网珊瑚卷十四
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷十五
　　明　赵琦美　编
　　林屋佳城图
　　倪宏作
　　林屋山图记
　　夫人不忘其亲者目有所接而思生焉故春雨霜露君子履之而有怵惕凄怆之心由不忘也苟其不然见日月则不知其明见华岳则不知其大见河海则不知其深况其所接之微而能思者乎黄君云卿其先世居于具区林屋山至其父伯川君始迁于昆山遂为昆山人昆山为市易之区百货坌集可以取赢以给衣食然其地畸褊民庐蜂屯无髙山大泽可登临顾眺以宣湮郁而旷心目云卿因言其父尝曰扬州之薮为具区其川为三江其浸为五湖其厐厚融淑之气皆环乎林屋之趾吾尝隐几而得三者之胜心甚悦之吾殁得归葬于彼无遗恨矣云卿乃然出涕曰吾虽获从吾先子之志然昆山去林屋且数百里限以具区之险嵗时不能一再至墓下吾因图林屋置之壁间使目接焉以思吾亲子为我记之吁是能不忘其亲者也昔狄仁杰登太行顾见白云孤飞而曰吾亲舍其下瞻怅久之思亲之情有同然者然云为动物有时而变能兴吾思不能以系吾思山则有恒山在是吾亲亦在是则吾思亲之心不惟兴于一时且终身系于是矣然孝子思其亲非泛然而思也将思其毓我以恩也将思其敎我以善也将思其冀我继序之弗坠也夫是图也一接于目则数者之思交集焉其有斯须而敢忽忘也哉他日云卿又从容指其图以诒其子若孙曰是丘也女祖藏焉女其识之乌乎其有不为云卿之思者乎云卿揽涕曰若然殆庶几乎遂为记昆阳郑东
　　题黄氏林屋山图
　　太湖三万六千顷盘根错节钩连地轴两山东西聮结名洞庭七十二峯巑岏突兀倒影照寒碧翠劒削拔冷插芙蓉青鳞堂贝阙直下开水府霞车雾辇直上来仙灵洞天林屋古仙境九品地位题山经我尝泛舟览奇胜胸次空阔吞沧溟防夷甫里千载呼不起俯视乾坤浩荡浮秋萍黄坞佳城在山北石上松根生茯苓春园野花散飞蝶夜台宿草栖寒蛩人生归欤可为乐返此真宅安清宁葢棺事定万事足谁复强辨谁醉谁独醒嗟君思亲报罔极摸写家山开画屏松楸丘陇朝夕宛在目凄怆焄蒿霜露零思亲一念万万古哀哉孝子心防防我家家山隔南北干戈澒洞兵尘腥登髙北望魂欲断落日惨澹风泠泠为君题诗泪如雨白头江海嗟吾生赵人苏大年
　　我从太湖来日望太湖水湖水不可停浩浩逝未已黄君示我林屋图羣山天畔游龙如湿云不挂树县荠仿佛禽鸟笙簧俱若翁佳城荫其上竹槚青青矗帷幛焄蒿凄怆眠食牵屡欲挐舟渺春涨承平诗礼可致身寛衫大带车马尘山林朝市元不间胡乃迟暮娄之濵青山真故交对此散幽抱某也东西南北人应接如返山阴道防稽元瀞
　　朝游洞庭山暮游洞庭水七十二峯髙入云聮绵如云青未已竹叶吹下寰瀛图银涛雪浪瀛洲如林屋道人夜吹笛飞思怳与神仙俱黄公先茔林屋上两山势拥青丝幛娄东久客胡不归春江几隔桃花涨人生谁保百年身北邙丘土东华尘画图张坐心万里朝朝暮暮湖之濵郁郁佳城间大树已合抱子孙读书光祢考一丈丰碑屹神道　防稽杨维祯用乡僧净上人韵题江夏黄景云林屋山先茔图后时至正八年夏六月七日青天翳白日行云若流水云行终古有时尽孝子之情弗能已人间好山空画图黄家思亲谁得如黄家先世林屋居出山不有云来俱伯兮客死娄江上魂去家山暮云障春浓无人碧草芳月明回首银潮涨佳儿永思悲有身江湖逺道阻风尘貌得云封仙穴处于以长留寂莫濵孝哉黄家儿披图郁怀抱青山瞻望愁兮愁犹指云深向人道十一年建子月西夏邾经用韵
　　黄公先茔何所在七十二峯碧参差佳气上天云作葢秋阴接地树成帷海乡西望空愁絶江水东流寄孝思好在读书光祢考杨侯深意为君期良琦
　　毛公坛东消夏湾佳城郁郁万松间写成图画传家庆白鹤千年去未还句曲外史张雨
　　山水青未了连林带郁森为怜伯川墓逺在太湖阴父子死生感春秋霜露深好看垄头木毋令樵者侵河南陆仁
　　望洞庭兮极浦长太息兮愁予奕奕兮白云乗清气兮降时雨倚宰木兮聊淹留念我心兮孔抽山有冈兮水有湫驾吾车兮泛吾舟鸟鸣兮嘤嘤鹿鸣兮呦呦激木抄兮回风奠桂浆兮髙丘髙丘兮何所邅吾道兮澘焉西顾西顾兮不忘申缵言兮遗来者至正己丑三月望日淮海秦约造于芝秀轩
　　先茔林屋逺絶景画图新巢树慈乌集穿花野鹿驯山云愁望极江月梦来频耿耿思亲念茫茫愧客身昆山郭翼
　　林屋之天左神洞黄公佳城如铁瓮龙眠写作三尺图太湖羣山皆入梦松檆歴歴吹华表消夏湾东湖水绕麒麟不树三品石鹦鹉空悲一洲草五陵昔年多子孙寒食只今谁拜扫金鳬王雁人见收玉匣珠襦岂完好不如黄公图书里郁郁泉宫锁烟雨防迷扶杖立沧洲要眇焚香凭石几白头兄弟多孝思蓼莪尽废王褒诗秋风好镵湖上石同刻君家棠棣碑汝阳项驾
　　朝发东海涘夕憩洞庭原升髙望先陇宰木郁以蕃疾心亘百里不得趋晨昏抽豪貌林屋览图如父存履候感霜露燔黍行羔豚式慰至孝思莫既罔极恩芃狐爰首丘葛藟芘本根荡子去不归嵗时孰尸膰睠兹惕中怀涕下弗忍言黄君实佳士锡类垂仍昆矢诗扬厥休庶使薄俗敦范阳卢昭
　　墟陇依依隔洞庭孝思图里栢杉青水烟空阔惊身在霜露焄蒿每泪零林屋洞深云气重娄江潮落雨蓬腥想应橘熟秋林晩归垦岩田老一经遂昌三山郑元祐黄家一子娄东客望望青山隔太湖独鹤不归林屋洞佳城浑似辋川图秋髙月白归山树老霜寒长木奴他日结庐当墓下好归耕隐学潜夫清河张逊
　　隐君消夏湾头地一脉来龙到海分隧道青松当日树羡门黄石旧时坟梦中见鹤归华表壁上看图起白云孝友定应书太史诸郎况复又能文　前日防云卿于法海僧舍今日携防索诗美其思亲之念悬悬于翰墨间为赋一律更命画生倪原道写小图于前葢欲重起云卿之所思也至正壬辰腊月十日顾仲瑛识
　　林屋秋风起沧江客思多墓田多感慨嵗月坐蹉跎白发经时变青山奈老何思亲心独在归梦洞庭波释宝月
　　黄公先陇包山下湖镜幽光照夜台水落鼋时出没月来松桂影徘徊广文记拟思亭作外史诗从句曲来千载画图看未巳山灵长防白云堆山阳王同
　　太湖湖上黄公墓画得图成慰所思林屋天寒龙起夜水精宫白月来时山山暑雨杨梅熟树树风霜橘子垂遗训不忘乡井念望云应废蓼莪诗甬东文质
　　黄家墓荒林屋幽子孙逺在沧江头几番一百五日雨都作七十二峯愁木客霜寒盗橘柚山月黑悲松楸髙堂披图动凄恻疑对白云如水流庐陵易恒
　　只尺家山久未归归心长绕白云飞秋风陇树应无恙一对新图泪满衣
　　望望松楸隔太湖几年衔土愧慈乌秋霜春露头今白指防儿孙认画图昆山余熂
　　林屋先茔图蒙诸公题咏成集至正壬辰兵火失去越六年得之于海虞谭希声不胜悲感遂赋七言十六韵
　　吾亲昔葬黄家坞路入黄泥近上方冢墓髙封如马鬛峯峦回抱若牛冈羡门木拱松云合龙穴泉来石体香视听已忘徒眷慕羮墙有见倍悲伤先茔绘写归图画诸子词章为发扬絶句特书句曲史长歌倚韵铁厓杨遂昌赵郡诗尤古灵隐云岩语更张记着孝思推郑老笔传诗意属倪郎南州髙士相传诵下里诸生亦激昻嵗值辛壬兵革起防逢百六纪网亡西山豺虎相吞啖东海鲸鲵又陆梁震地杀声秋惨惨薫天劫火夜煌煌园池第宅成焦土父子妻孥各异乡神物岂随桑海变法书空作玉函藏虽称剑化延平内终赖珠还合浦傍谭子髙情能逺复名公佳制不沦丧六年散逸浮萍迹一旦来归玩易堂歴览故山愁黯黯载瞻遗像泪浪浪丁宁子侄宜加防铭刻心胸敦敢忘待我明月省丘陇拟镌贞石立山阳孝子原隆泣血拜书
　　佳城图计六翻
　　右佳城图观于玉峯黄应龙氏应龙葢先为林屋山人也此物遂为家宝自郑东之记而下凡二十人如杨铁厓张句曲郑遂昌辈皆名作也倪宏作图并为山人写像笔法清古可观宏字原道尝于顾玉山氏文翰中见之
　　本斋王公孝感白华图传
　　前翰林国史院编修官章嚞撰
　　诗言白华孝子之洁白也有其义而亡其辞是以白华不可得而见见之亦不可得而名今正议大夫前饶州路总管王公都中以孝母而感白华世指为公心洁白之应非天以是彰圣世孝治之符也欤公母张氏讳普贵自号无为至元甲申公父闽国忠愍公衔命使日本殁于难母年三十公甫七嵗留侍京师讣闻即以贞节自誓祝发于京之净垢寺惠公为尼出主平江阳山妙净寺道行冰雪郡城妙湛禅寺退庵及公髙之举以自代寻奉玺书防持锡号宏宗圆明佛日大师住山几四十年两新梵宇规模宏丽视昔有加事业恢恢光明盛大尝参天目髙峯和上妙公言下契悟中峯本禅师记之详矣公自失怙钟孝于母承顔顺防爱敬两尽自谓惟悦亲足以解忧不以居官贰其行剔歴平江治中浙东荆湖宣慰泉货太监守郴及饶壹是清仁忠恕以慰母心至感瑞粟瑞麦治为百城最慈训之功居多所得清俸必驰归以奉甘防嵗畜俸余于母诞辰延方士拜词章减算以益母寿者垂三十年母尝喜曰吾子孝且廉若是吾忠愍为不死矣寺既成乃谢事属海庵润公深以继席得人为喜遂自筑室方丈之西而退处焉日阅大藏经五年而徧一藏夜则施幽爽修禅观寒暑如一公念母清苦且寿寝髙亟弃官归养煮粥尝药不违膝下无何疾作衣不解带者累月病革刲股和糜以进至治壬戌七月朔命其徒称阿弥陀佛号凝然不乱趺坐而逝寿六十有九僧腊三十九阇维获舍利五色百余公即其退居塑顶相寝兴服用奉之如生幢葢香华庄严殊胜躬自负土筑塔以三品仪从葬凡附于函者必诚必信请中峯本禅师掩其土断厓义禅师指其归玉堂善之邓公铭其塔当代名流发挥潜徳照耀泉石凡可以资导佛乗者靡不曲尽其至而公犹以为未足闻永嘉心乐周真师潜栖却粒有道不逺千里延至家庭癸亥三月朔设黄箓以展孝思感瑶鹤三至累百盘舞烟篆之上所炼防镪作紫金光五色绚烂异常越十有四日像设之筵缾簪丹茶两旬浃矣其花半萎中有一萼天然融结状类桃实非花非果玉质縠章宛分三脉日渐以腴烛之内外映彻如净瑠璃骇乎优鉢昙之一现之诗之白华非此也耶嗟乎流俗之人其于亲也居不致敬养不致乐病不致忧丧不致哀祭不致严者滔滔皆是也闻有能尽其道者死则死之而已孰能如公终身之慕而动天地感鬼神致孝应之瑞如是彰彰者哉是以书以锡类且俟太史氏之纪孝行者得焉赞曰天地父母同乎一气心兮贯通一而匪二知觉之中影响昭晰禽鱼草木神之秘感则随应非诡非异维此白华心华所契子母异躯此心不离生死异岐此心不亏儒墨异趋此心不欺本真发露莫为而为出而瑞世故忠可移谁无父母此心则否一膜町畦蔂梩返走不恤生前孰追死后尚监兹心民徳归厚孝治之符风行九有
　　槐堂使君忠孝家家世奕耀承天华绣衣青云晓回立金掌白露秋无瑕番江东来清彻底髓浃思溶一千里回首七塔白云飞不为芝山明月住人生七十自古稀寸草报得三春晖欣然归养五马贵箫鼔却驾瑶池西明知天上差可乐明知佛性在空觉刀寒股剔悲转深祭冷灯迷梦何托九符通天天无扃双鹤盘舞开神灵飘飘白华不可执皎皎来缀丹茶瓶聮珠荧盈隐纹膜肥玉痩琼巧锼琢仙桃留核海茫茫天女散花云漠漠何人不为父母思沥泗慷慨临芳碑空林染泪拾緑笋中使促召占灵芝先公凛凛忠义气配以清风栢舟誓使君名徳复继之况此孝诚动天地天长地久不可量理有必报善者昌门生请续苏子记更为泚笔当明光白麻快草还自许金鼎调元承上瑞云从衮舄相接武万嵗千秋奉明主门生倪从
　　尝谓大孝终身慕父母昔闻其语今见其人夫父母存而致孝养之道者理之所当然也至于父母殁而能守终身之孝者间有人焉本斋王侯予之世契也世以忠孝着闻幼年忠愍公殁于王事而侯于事母之道克尽孝敬病则亲书佛经以为之祈安既殁而追慕之心不已斯其为终身之孝矣永嘉心乐周真师乃得道之士癸亥之春逺迎于家修设普度感应非一醮事甫毕忽几筵所供丹茶幻生白华玉质双纹咸谓孝心所感者如是绘之图传诚可以励薄俗也昔唐李兴之庐产瑞芝宋王庭珪之茔木连理尝称美于前世矣今王正议公孝感白华诚为元朝之盛事也岂不韪欤予偶来吴下获覩其图因记曩年出守东瓯母氏殁焉灵帏前所植盆兰皆生异花同心双卉于时诸名公亦尝图其事而歌咏之近三十年矣每一展视哀慕之心油然而生今观白华之瑞与予之所感颇相类敬羡久之不觉老泪为之澘然也并书以识之时癸亥良月谨斋夏若水峕年八十
　　公家世清白忠孝出天性神明信感通草木宜瑞庆敬观卷中诗作者皆可敬谁能补白华千古发髙咏蓟丘李士行
　　古孝亲之感以致物之异多白故刘殷白雁林攒白鸟程袁师白狼梁文贞白兔而诗之素冠白华可见矣若宇文周之王崇神草生庭以有徳感无情登之信史传以为祥不可诬也今本斋王使君孝母之征着朱华白实于离根去土之瓶盎此又因心之效贯于神明者钱唐白珽谨拜手为之颂曰
　　草木何知所知者天母也天只隔彼壤泉事死如生将终身焉酌水献花罔或不防洁白之感着于几筵徳有所届在尔象贤守贵守富孝忠则全国人称愿憩棠树萱敛华就实遗训乃宣播此徽烈本支永年
　　王侯奉母孝且慈阿母一念天人师母心忆子子忆母指血示现瑚枝摩耶夜半归忉利麻衣痛泻悬河泪浮屠七七防神光法乳琼珠自天雨人中三才佛此心心田万象无边春孝思感召随所应白华洁美如其人画图锡类传不朽绣斧持冰印垂斗他时孝子诵陈元鹰鹯满地长回首庐江况逵肩吾
　　尝读邹书曰仁之实事亲是也朱子释之曰实为精实或问其义先生曰此所谓实以对华而言耳惟以实对华而言则凡人之见于日用者惟事亲为根本精实所在必先主乎此而后光华有以发见于枝叶之间耳尝窃疑之不几于凿乎今观佛日大师瓶花之实而知相帅事亲之实然后朱子释经信而有征平生着疑胸中一旦豁然醯鸡之覆呜呼盈天地间一感通之理耳此以实感则彼以实应公晨夕几筵哀号罔极精神心术贯通融结故其精实发见于枝叶如此不然断枝萎萼寄瓶中借勺水自活行且薪矣安能硕而实莹而虚泽而腴若是其祥且异哉予故因以广朱夫子之说以劝为人子之事亲者老侄亦溪王彦文敬书
　　灵枝彰本斋王公之孝感也忠愍公以国事死海上子方七嵗母夫人张氏依慈门以贞保幼公长而仕报以孝母亡公折时花荐灵几突然有异实如桃白且莹朝野瑞之天人之道密矣　灵枝在瓶既芳既零有敦【音团】其实匪玉匪冰素帷法室孝感于寂古之白华岂如今之实　昔灵枝在囿其本孔茂生之荣之如有父有母今也荐于兹余厥萼跗廼有实突如瓶之者谁洵美且殊灵枝之祥兮神明彰兮我心伤兮父死节兮子幼母
　　祝髪兮子守今畴翼畴覆本兮枝兮其来也久兮是以昌厥后兮　其白也喻清其莹也喻明不根而生喻其虚灵伊物之感感人之孝熙父之功广母之敎俾忠孝是征　忠孝维本事业维枝我歌此诗俾在朝而知俾在野而知维本斋公是仪右灵枝五章凡四十一句普安黄文仲再拜谨书
　　母慈子孝觉天全桃发花枝岂偶然名士品题图画卷他年当不负淩烟览道人王寿衍
　　白华载补三百篇蟠防一实三千年方士招魂术通仙思母念母心通天孝感诚应又生祥下瑞理则然圆明示寂佛果圆王母今在瑶池前白华变幻丹葩妍蟠防彷佛青枝连玉苞莹若冰壶悬心目洞照无中边太史载笔青瑶镌斯文斯文百世传长沙汤弥昌拜手敬题
　　华枝长几何缾水深才咫胡然玉质悬了不由根抵得非天工奇变幻絶常理重孝彻神明达徳肇庭戺泣土冬萌竹扣冰渊跃鲤存殁事实殊感应意良似猗欤闽公配早诵笄珈美贞吉誓从一身与金仙止义方作名臣剔歴动遐迩防防痛劬劳像事严帷几向来优昙鉢示现犹韡韡异产发哀思嘉祥荐防祀红英萎欲堕素果突初委粟肌润盈握瑶质莹难拟文章雍国孙椽笔擅邦史手引瑞华图辨论惊凡耳顾我逺台阁缀语亦何泚移忠岂烦辞栢豸方需起四明黄叔英
　　忠孝同根幻作华白如冰雪赤如霞孝心洁白忠心赤子孝夫忠萃一家学生庐陵王璡百拜
　　蓼莪霜气入袈裟铭笔当归学士家更为白华添后传东风谁忍看山茶京口陈方
　　慈孝孤忠萃一家辽辽千古徳音遐捐躯阿父贞无贰祝发孀亲矢靡他叩影睇瞻多感忾履霜哀慕几悲嗟披图细看瓶中瑞方见诗人咏白华钱天祐
　　百行先于孝孤忠草木知只应白华传可配蓼莪诗素质凝冰玉丹心吐雪丝优昙时一现瑞感慰幽思方仪顿首
　　白华之诗束晳补亡殆亦彷佛修辞槩存风防今秀毓灵苞我身亲见其欲忘言可乎辄撰三章歌咏盛徳君子谓其僭不敢辞　白华美王公之孝也公事母孝故天彰其瑞焉
　　猗欤白华皦皦其英匪冰匪玉澹然天成如芝斯秀如兰斯馨曷维其异感于神明　　我仪图之孝思攸格靖共追慕维民之则纯嘏昭融灵应靡忒愧彼頳蕤表兹贞白　　是以有令誉兮昭厥图于绘素兮庶几有衮衣兮风化于九图兮　东嘉郑僖谨书
　　白华久不补谁识孝子心寸草报春晖后来存雅音散火冰雪中孤标凝太阴一气类冬笋冷焰分箫岑茫茫东海波敛之碧壶深花如慈顔开枝似儿手簪王氏琳琅秀佛香檐卜林孝子独何为感通无古今髙邮龚璛忠贞节孝之门天福其善和气薫蒸蔼然于庭因物为瑞匪刻意于斯花也然以忠贞节孝之瑞为瑞则玉果为上瑞矣又不必拘于金芝朱草之为瑞也是用近体诗歌咏之
　　徳风吹起九原春神拔休祥集庆门半树奇花非着土一瓶和气自为根祖宗种徳诚心在天地无私至理存魂断北堂萱草露展图犹得问寒温壬申嵗十有一月六日中山贾实端拜
　　奉题孝感白华图后
　　予读南齐书萧子懋母阮病危笃请僧行道用铜罂盛水渍莲供佛子懋礼曰若使阿姨因此和胜愿诸佛令华竟斋不萎七日斋毕花更鲜红视罂中稍有根须又萧子罕母乐寝疾子罕画夜祈祷时以竹为灯缵照夜此缵夙昔支叶大茂母病亦愈世皆以为孝感所致大哉孝乎天地之所假也鬼神之所辅也圣贤之所称也匹夫匹妇同有是心而不自知也惟君子为尽焉呜呼草木之植有生无情矧断而置诸宜若生意絶矣然罂莲根缵竹茂与今尚书王公之瓶花实非有相者曷致兹异虽事生事亡之孝殊而天人之所感一也方尚书丧母张夫人命道士设金箓醮山丹瓶中两旬斋毕一华半萎而其鄂结实状类木桃玉表冰中时莫能释因取诗之白华名焉夫瓶花有实昭其异也色质洁白昭其孝也硕果特生昭其仁也竟斋不萎昭其诚也君子于此见天人之道焉见王氏之征焉白华之诗曰蒨蒨士子湼而不渝竭诚尽敬亹亹忘劬公之事夫人也有之矣又曰堂堂处子无营无欲鲜侔晨葩莫之防辱公终始厥守实允蹈焉惟公事业在国史白华法当书则其传无穷而视古之人则掩之矣翥既观斯图而窃叹美之遂为之书时至元后庚辰孟陬晋宁张翥题世之有符瑞神异之事载于书验于今耳闻目睹数数然也而未有能究其所从出使人了然以不疑者其故何哉徒以孔子不语怪为解而其所以不语者又何哉或曰怪不足言也若是则性与天道不可得而闻者其亦不足言乎孔子生乱时道降俗薄故因时制弊扶持纲常苟非切于人事惟恐致惑于人特秘之而不言耳然则其终不可以致诘耶西方有佛者曰人之性其来无初其往无终大而天地散而万物日悬诸上雨泽于下山岳河海卉木鳞介至若神奇物怪变化万状皆自一性而出故有啓书以反风噀酒而降雨孝感而鱼跃笋迸诚格而泉涌者惟性之本具非假于外也使能全其性之妙虽天地位万物育不啻过矣乌乎吾知王侯瑞华之异而重有征于斯言也初侯父忠愍公使日本死于王事侯母方盛年誓断髪为尼尝参髙峰妙公得性妙之防矣而侯自弱冠出仕即以能称累迁至三品官而养母至孝母既学佛泊然于世至治二年七月朔趺坐而逝遂以佛之制阇维之获设利五色斵石为窣堵葬焉侯犹缞绖居丧三年礼也一日奠于筵有折山丹花于瓶者俄结一物如杯玉雪莹然人咸异之而以诗文称美者何限侯谓其母佛之徒也征言于予予得以佛之说告焉人之均有是性而物诱之若蔽焉若失焉非有明而复之之功焉能临生死而不乱者耶夫欲善乎性之学者无逾于佛而治世之道必用于儒也今侯之于母明佛之性用儒之礼由是而感通故异花之征皆性善之征著者尔侯也扩而充之移孝于忠以致君泽民使休征应而甘露降醴泉出则后之人又将歌咏之无已也侯名都中由两浙漕使除福建廉访使母张氏讳普贵字无为云泰定三年三月一日中天竺桑门释大防后序
　　白华图计九翻
　　此卷一书生携至而録之者也闻其来乃自王氏族人将以售焉随后又于城中人家阅一卷则白华之图在其诗文则不暇録矣予纂郡乘又得王氏白华事可书之卷中传一篇并诗共作者二十人
　　特进上卿敎大宗师吴公画像赞
　　公自至元中入朝累奉命代祀岳渎及江南名山每竣事必顾瞻修林留憩吟啸至大庚戌在龙虎山作松下像上党李孟赞
　　诗书之泽道徳之容泰山北斗甘雨祥风一襟秋霁万象春融克仁克义惟孝惟忠黼黻皇猷柱石宗千二百嵗今方小住于空同也
　　至大四年辛亥还朝燕居环枢堂作内观像清河元明善赞
　　俨然服儒邈矣宗阳辉乔林霜洁重潭溥兮春温愀兮秋严夷尔岩厓中自隅廉斯则画史笔所形似渊然其存我善拳拟寓迹髙道裕孝忠惟直惟诚克漙而公恬于世用器也何宏将齐天放材也何英缅怀古人若李长源吁嗟名臣终惭绮园
　　皇庆二年癸丑大醮长春宫奉命致玉简于嵩山济凟作存思像吴兴赵孟頫赞
　　天门开兮真人出顔渥丹兮髪如漆披宝衣兮耀朝日冠切云兮戴明月体道徳兮用儒术祀灵宫兮荐芳苾辅有道兮皇建极敛五福兮以敷锡皇情凝兮沛恩泽亲康宁兮百祥集功名遂兮仙道逸驭雪精兮使橘术肩洪厓兮寿金石
　　延祐元年甲寅公父饶国公母饶国夫人皆年八十
　　徳不形礼为翼熙熙冲静之神侃侃孝友之色笼古络今其辞如云佐理以无为深智而若遗朝承衮龙暮抚松鹤心彻九九太虚盘礴是所为养其尺宅嗣而生白者耶
　　延祐四年丁巳公修大洞法毕作泥丸像吴兴赵孟頫赞
　　大冠如星执玉如盈吁天之休报国以诚出入帝阍翺翔玉京施于有政可使簪缨谁言道家隠儒其间众人皆忙我独闲闲混迹在朝何异在山不矫不污其馨如兰缁衣好贤白驹是絷游心圃凝情云笈佩声锵洋瑶台拾级神明焕然快覩山立
　　延祐五年戊午夏奉防建大醮于上京作朝元像浚仪马祖常赞
　　有毣毣之思而弗施有肃肃之容而自仪冠裳孔都登降拜趋载以徳舆丰以道枢俾同我尚世之儒相实民之望岂囿于象者耶
　　延祐五年戊午秋日登西山听松风作听松风像巴西邓文原赞
　　敦礼度延陵裔法清净犹龙氏徳充符经在笥中秉直佐治龙受祉湛恩沛玉温如鸣佩琚驭埃风游清都天子赐上尊对衣使归为寿是嵗留云锦山郡守以旱请祷得雨作飞步像蜀郡虞集赞
　　列仙之儒身为道枢卷舒经纶绰乎有余宇宙名言河海伟量冠服髙明河汉之上
　　延祐二年乙卯扈从上京游南屏山见白云东归悠然思亲作咏归像亳郡李源道赞
　　风度之渊如天和之粹如野服葛巾闲雅甚都我闻大方之家以身为患胡为见身外之身而为犹龙氏之徒欤徳之风夐与众殊以儒为宗而有道义之腴以为学而无山泽之臞止水渟光风舒徐芥视千金杯观五湖藏之名山千载而下可肃鄙夫松友鹤而道不孤不然将御风骑气而游于物之初耶
　　延祐间公日侍禁廷进则论道退而燕居作燕坐像吴兴赵公为作松石竹鹤图成时称精妙仁宗皇帝勅令进入御览之余再三嘉叹仍以还赐蜀郡虞集赞
　　于惟明时道艺臻极象徳之容存神之迹乔松如云舞鹤在侧天监所临千载一日
　　延祐三年丙辰公静息林下见晴空飞云变化无迹作看云像四明袁桷赞
　　俨岩廊际都俞宇泰定存若虚神得一化万殊应环中合道枢
　　大徳元年丁酉代祀江渎至于青城之山流观乎清湍巨壑终日忘去作青城像豫章揭傒斯赞
　　有番君之子孙爰应运而挺生擢华岳以为质振黄钟以为声雷风出其呼吸龙虎为之服乘或翺翔于魏阙或招摇乎太清指函闗以朝骛夕以戾乎青城合元于一体抚玉局于千龄哂方士于碧鸡追神飚于鹤鸣临飞泉而解带拂髙霞而抗旌雪山避其髙洁锦水让其渟葢其为道也有要虽欲极而难名语祷祀则以修徳为本论冲举则以忠孝为经齐庄惠于物我防孔李之粹精加以卿相而不易宠以恩数而不惊宜能每前席于宣室永扬风于八纮人徒见其寓形于青城也庸讵知即前日空同之广成
　　至元中世祖皇帝常命皇公主祠衡岳后留朝屡使过之必蹑飞景于层巅览浴曦于逺海作衡岳像庐陵欧阳赞
　　江汉兮扬舲洞庭兮饮马消摇乎天柱之上游宴乎紫葢之下坐碧藟以忘年荫长松以清夏朱草产乎离明寿星见乎轸野为世治之祯祥宜天锡之纯嘏接飞霞于十洲賔出日于半夜公侯造膝猿鹤不避王人荐璧云月为籍以予观是翁识鉴邃者凝于神光尘同者邻于化使之端委庙堂则范长生之风轨若夫山中宰相固陶景之流亚也
　　泰定四年丁卯代祀江南三山还朝醮于崇真宫作上清像云中赵世延赞
　　冠芙蓉兮玉比徳衣云霞兮绚五色谈大道兮坐瑱席流琼音兮达宣室贯羲文兮妙徳一相箕畴兮广敷锡轮天神兮天只尺言谔谔兮帝心格进崇阶兮总仙籍着赞书兮表清直事列圣兮如一日显祖父兮饶封国信行藏兮古是式从赤松兮师黄石中之兮太虚无迹洞瞩万变兮淩厉八极
　　至顺二年辛未夏有防大醮长春宫公专主斋法作说法像蜀郡虞集赞
　　游乎万物之表而能约己于名敎老乎朝廷之间而不濡迹于公卿粲若华星之丽乎河汉浩然云气之出乎嵩衡其凝也止水之善鉴其动也祥风之时行祠黄石者葢有遗书之托衣白衣者宁辞当世之名导冲和以辅化非呼吸而致长生伊耆有巢父轩辕有广成则所谓岩衍博大真人者安得不后天地齐日月而赞于休明者乎
　　特进大宗师吴公事上接下留中出外泛应百端而大知闲闲一皆行其所无事作闲闲像临川吴澄赞
　　日月之傍冠衣庙廊巍巍堂堂烟霞之上金玉貌状融融盎盎云行悠悠卷舒自由自春自秋山立嶷嶷生遂自殖自朝自夕俛仰而殊畴不忧虞此独雍于倐忽所变畴不惊惧此独容与彼哉劳劳此不屑骚解其袠彼也忙忙此无匡勷平其畛傍彼焉闲闲此无棘艰撤其捷闗小知芋狙大知渊鱼斯其谓之闲闲者欤大徳间奉诏求贤江南过匡庐观飞瀑山中人作观泉像济南张起岩赞
　　荫长松兮坐盘石观流泉兮聊以永日逝如斯而来无穷兮犹道体之不息相天元之真一兮沛为漫而为泽周流太虚兮雨露乎九域混混不舍昼夜兮由其本而真实合一原之自然兮兹消摇以独得我闻至人应物无迹渊然浩然请以比徳
　　至元四年嵗次戊寅夏四月圣天子以特进上卿敎大宗师臣全节年七十诏艺文监广成局长臣诏先肖其象中书参知政事知经筵事臣有壬为之赞集贤直学士臣傒斯书其赞之辞一如其师开府大宗师留孙故事臣有壬谨赞之曰
　　大圆无倪大方无隅纯和内融光华四敷挹之其渊持之若虚执道纪以御众有世不能啄其心而但迹其肤学研今古业丰诗书密勿帝侧翺翔天衢为仙为儒以身为枢五十载扶正谊引善类阴芘于众庶有当轴之所不如众庶不知而天子知之是以重恩累庆眷愈近而不疏览七之甫及复俾肖像于绘图望之堂堂白须丹颊若伯阳氏之在周室貌古而神腴就之温温方瞳玉色又若广成子之遇轩辕不言而意已孚则知可以长生久视明道徳以赞治化和神人奉天子于万年者非斯人而谁欤臣拜稽首祗奉明诏爰作是赞式昭圣谟
　　凤阙春朝图赞
　　特进上卿吴公立朝五十余年歴事列圣过龙楼朝凤阙者不知其几矣时逢昌运切念暮年圣恩傥赐于鉴湖图画更留于翰墨获处山林之胜俨观天日之临于是命弟子张显良作凤阙春朝图并像侄善为之赞曰
　　于赫世祖宪天立极乃都于燕卜世万亿爰有敎父应运而兴维清维静主乎诚明厘祝閟宫大其敎辑宁邦家绰绰厥效道啓世祖继昌成宗武皇仁皇恩莫比隆英君明孝保我清净文庙无为风益竞今皇临御炳焕天书言怀列圣丹青是摹贝阙珠宫金碧焜燿天门洞开龙腾虎跳心游道徳学际天人动容周旋与物为春老乎山林思我王室展图肃容如覩天日
　　龙川晓扈图赞
　　至元五年后乙卯特进上卿敎大宗师吴公年逾七嵗从两京防庆风云狝燕屡陪于前席光依日月朝恩特异于外臣报效国家靡遑寝息命弟子张显良作龙川晓扈图并象且曰异时圣君怜老赐归山林揭之髙堂庶几乎身江湖而心魏阙也侄善为之赞曰
　　度居庸之积翠目有瞩乎龙川浥春阳之泽泽地乃涌乎醴泉緑树葱茏兮葢碧草陂陁兮拥氊卿云仑囷兮五色协气冲融乎八埏望乗舆之旖旎陈羽衞之钩连属车在后鸾旂在前俨幄殿之中峙仰天容之粹然千官列从兮百辟周旋真人入觐兮羽服蹁跹敷道徳兮言五千物不疵兮登大年风畅兮敎以宣真人之道兮静以专握枢机兮转坤干皇情悦兮锡赉骈于万年兮赞我元神无在而不在兮犹日星之丽天腾光耀之涏濙兮玩神珠于九渊方云龙之上下兮繄广成与轩辕庆明良之千载兮又奚羡乎淩烟
　　敎大宗师吴公画像赞第一序
　　名者实之賔犹形之有景声之有响相随而不可离者也古之不尚名者莫过于老子而犹龙之喻吾夫子不能忘于言焉理之所在有不得不然者虽圣人不能不然也若韩国李公吴兴赵公巴西邓公清河元公亳郡李公四明袁公皆搢绅之雄者也雅与今大宗师吴公相好故皆赞其画象葢用犹龙之例也而区区亦有述于诸君子之后者不自知其言之不腆也吴公门人辑録诸赞求集书其端昔人有言孔李通家者其吴公之谓欤噫一时人物文章之盛如此今予也独以白髪苍顔陪公之杖履咏叹其词藻欲有以求诸君子之彷佛而不可得见者此右军之所以兴怀于俛仰者乎天厯庚午四月十五日虞集序
　　第二序
　　集既作闲闲吴公画象赞序之后八年而赞其象者又有凉国公云中赵公临川先生吴公延祐首科三进士浚仪马公济南张公庐陵欧阳公太史豫章揭公又各术赞集于前序因以深叹一时人物之盛不十年而临川公又以去世其在者四五人耳天光向曙少防贯落落之星山气横秋太华擅苍苍之色然而往者过而来者续善称徳行者岂乏于方来集虽老于田里尚能为公识之至元三年丁丑十月十五日雍虞集序
　　第三序
　　特进上卿敎大宗师吴公画象多出名笔执事以对越上帝潜心以内观神明皆由其年容冠服之盛而各有记焉而子孙门人各持归名山不能防一予在京师时尝令陈芝田齐为小象通作一卷亲为录李韩公以下诸君子赞以附之后八年予在山中又以赵凉公以下诸君子所赞小象既各为序矣至元戊寅圣天子以宗师年七十画象以赐参知政事许公有壬奉勅述赞集贤直学士揭公傒斯书之朝廷之盛典也陈芝田又依仿为小像而别为轴宗师以书来告云子为我录副于上如前两卷之为者而不知集之老且病不复能为此书久矣然尝闻之老子自三皇以来歴夏商二代世有可述其降神于周则为柱史藏室徴诸其书而可见焉而史传云老菜子亦楚人或云即老子修道以养寿或云百六十余嵗或云二百余嵗老子与孔子相见后百数十年有周太史儋者见秦献公或云即老子也其后千年有善画者皆追写其像然则世为象固道家之所尚也宜其屡书不一书也乎老子自隐于无名而见于世者昭显如此所谓犹龙者固可见诸形容也耶然闻广成子居空同时千二百嵗而身不衰黄帝斋三月而问道焉葢至于修身之问而后对也圣天子所以尊髙年尚道徳永诸冰雪之容者岂徒然哉古先圣王养老乞言之事在乎是矣而广成老子之学者其爱君报徳之盛则亦有周公无逸之意至元六年四月十又五日虞集序　至正四年嵗在甲申二月既望饶国诸孙颢谨录
　　金蓬头像赞
　　乾坤事了龙虎丹成三才贯一无臭无声山中人道一题噫天地先水中之铅与天为一虚无自然越有至人椎髻息尸居神游麾斥八极圣井武夷寄迹防栖之又孰知端倪王国器题
　　卯金之仙孰探其蓬首垢面中纯乎天至道之要不言之传九曲有藏形蜕而全神其往来倐参于前蒋堂谨赞
　　蓬首缄黙防坐若愚虚灵湛湛洞烛八区静法于天动与云俱终始靡究廓然忘吾山阴王务道谨赞
　　春山暮云碧潭夜月千载无间有口难说耆山庵无为题谷之虚神其庐谨闭塞在吸呼用绵绵常有余叱乌兔飞天衢鞭雷霆握斗枢流精光走神珠纵览更涤除又无所如　至正廿四年嵗甲午七月朔旦访郑无用链师出其师金野庵先生小像征赞走笔书于上雷门唐玞
　　金蓬头金蓬头坐断征君三十秋喜怒哀乐都把还孔丘人我是非一扫付庄周此身翛然无所求等闲天地一虚舟性命不属阎王收跳出三界何悠悠上清外史薛羲顿首
　　首蓬不暇栉尸居在岩室衣披日月光朝霞胜玉食寿期天地齐神游隘八极尘世三十秋燕坐惟旦夕宇宙本虚空推迁竟难测道岂有端倪人皆睹其迹相从武夷君虹桥跨苍壁时闻笙鹤归清香满岩石王蒙桥形诡髻可死可生超然于道有所得澹然于世无所求不于崆峒而待问不于柱下而隠名泉渴尘湖石枯幔亭惟瓢笠之亦弃宜清风之泠泠参学镏正卿谨题
　　金蓬头先生画像赞
　　顶中作髻巍巍尊髙防万于一大千秋毫武夷月夕圣井春朝有欲见者太虚寥寥蜀郡虞集伯生父撰严陵后学邵亨贞写
　　圣井山髙日上迟采云甘露碧淋漓下山拾得一茎草不见庵中金老师方外承学张雨谨赞
　　藐姑射山神人居焉有寂斯应而黙思渊深藏弗市人邈而天不可见者之又学生揭车敬赞
　　师与不可传者往矣其可传者迹耳因其迹以求其心白云在天明月在水且莫能究其所终而不可以原其所始耶云间孙华敬赞
　　头上一髻面上三痣面目可憎非我即你天台石桥武夷九曲泊然无为有何所欲真清真静鬼神莫卜咦劫灰洞然难着脚方壶员峤打乖人桂心渊赞
　　髽髻蓬头坐抱一神自清先生本不灭能枯亦能荣幻化托此梦蜕解身已轻何时得见之礼拜参长生古汴赵奕顿首谨题
　　巍巍龙虎山融结自太古笃生虚静君道独继祖武真人坐岩穴萧然一环堵蓬首目光烱燕坐阅众父爰契虚静心天风桧杉舞遂昌郑元祐赞
　　有椎其结首如飞蓬浮游深渊栖神于空湛兮古井廓然太空孰往孰来莫知所终苏大年赞
　　今我师应静无迹自然而然是为道式法嗣郑辅
　　拜书
　　有蓬斯首返七还九别体既具终古弗朽山兮得仙云也失友匪金之良而克偕久孙莘
　　师之道大此特其迹普愿学者惟师是式大痴道仆黄公望稽首拜赞
　　王叔明听雨楼图卷
　　听雨楼玉雪坡篆
　　至正廿五年四月廿七日黄鹤山人王叔明于卢生听雨楼中画生名恒字士恒时东海云林生同在此楼
　　听雨楼
　　雨中市井迷烟雾楼底雨声无着处不知雨到耳根来还是耳根随雨去好将此语问风幡闻见何时得暂闲钟动鸡鸣雨还作依然布被拥春寒樵人张雨为卢山甫题至正八年二月十一日
　　河阔楼低雨如洗秖疑身在孤蓬底清晨依槛看新晴依旧山光青满几听雨怜君隐市中我忧徭役苦为农田家那得风波险朝朝愁雨又愁风荆蛮民倪瓒虚牖蒙蒙含宿雾瀑流涧响来何处江潮近向枕边鸣林风又向檐前去挟水随云自往还根尘不染性安闲多情一种娇儿女泪滴天明翠被寒　至正廿三年嵗在乙巳卢士恒携至绮緑轩见示趣走笔次贞居外史诗韵以寄意云陶蓬寄亭中人暨诸名胜当不黙然也后十又八年四月九日瓒记
　　拟张外史倪隐君听雨楼诗韵
　　湘帘蹙浪萦香雾幽人髙卧云深处月明丛桂小山空疎烟白鸟沧江去浮沉里社乐萧闲大隐何妨市井间抛却喧啾清洗耳草楼六月雨声寒
　　尘生雨耳何由洗喜听雨声茅屋底洒然心地自清凉静对罏熏时隐几乾坤纳纳悬壶中书田霑润称书农也胜江湖风浪恶客舟飘泊怨秋风西涧老樵苏大年倪隐君索和张外史听雨楼诗走笔二首荅之
　　海气杂岚雾听雨宜髙处风雨无时无倐来又倐去摇摇心悬幡胡为不自闲老人曾听雪无被不知寒头白常不洗听雨重屋底两耳任喧聒坐隐乌皮几笔耕墨畦中自适如老农二仙隔古今神交在阆风坚白老人书于素行精舍
　　一榻春声雨满楼杏梢防湿五更头东风更緑江南岸卖剑家家尽买牛
　　荷气香飘竹外楼雨声滴碎采菱舟南风一夜生新涨鱼鸟还知此乐不
　　积雨生凉转蓐收碧梧初霣满城秋隣家不识予心乐也爱书声在小楼
　　天地严凝万壑冰不堪寒雨洒孤灯一楼清气犹宜雪纸帐春寒睡未能曲江钱惟善
　　城市不着耳江湖留此心楼髙人更静惟有夜怀深醉翁
　　春云霭江郭鸠鸣朝梦余楼中风飒至烦抱淡云除歴歴树头乱萧萧窗影虚如何门外水泥潦没行车渤海髙啓题
　　山窗听春雨冷气袭病肤铺牀闭斋阁衣被薰香炉风灯苦屡挑夜茗更相呼烦嚣悉屏逐妙理在跏趺忆子草楼底兹情还有无齐郡张绅
　　承平时贞居张道师与云林倪征君并以翰墨风致齐名吴中二人者亦雅相引重先君子与贞居最游早予时以童子侍坐隅尚能想其风采今先君久已弃诸孤贞居亦化去天下多故而予始得从云林君游至正乙巳季夏之九日予谒君于卢士恒氏之听雨楼获观近制诗若画冲澹雅逸令人尘虑洒然既而士恒出此卷征题二君之作具在因赋存殁口号附于卷末以寓感慨之思云
　　华阳洞里烟波閟灵石山中草树荒惟有小楼曾宿处年年春雨满沧浪
　　黄冠野服神逾玉画笔诗篇老更奇白首故人无在者小楼残烛雨牕时寻阳张附鳯
　　江雨飞来夜气澄小楼髙处冷于冰声留蕉叶频欹枕影乱檐花独对灯逺客异乡生白髪故人今夕拥青绫致君尧舜惭无术思入湖天睡未能淮南马玉麟草楼听夜雨春灯隔重帘瓶中新茗煮奁里旧香添风佩潜归浦云璈乱缀檐乍惊来湛湛更觉去纤纤颇被风相妬还疑雪与兼喜随渔艇泊愁怕客牕淹头白卢贞士髙情苦未厌云门山人张绅重题
　　山风满楼来雨脚耳底萧萧生逺情还丹化鹤去句曲破屋无人住洛城酒停深夜苍灯在帘近余寒湿叶鸣板上漆书空爪迹绕檐依旧落春声　观张外史所题山甫卢隐君听雨楼诗词翰萧洒令人有超然之想噫故物也士恒其慎藏之四月二十日王谦写于客居更深楼外何萧瑟半带沧江逺树风疑是千林霜叶下坐残一穗烛花红斯人雅致今安在此夕幽怀孰与同老我题诗成感慨雨声有尽思无穷　吴郡卢君山甫旧有听雨楼山甫殁殆二十年而斯楼尚存予抵吴惜不得见其人今其子士恒携张外史所题诗来示予予览之不胜感慨遂为赋此至正廿五年四月一日檇李鲍恂书
　　奉题听雨楼
　　飞楼何凝阴雨气正含雾萧洒集羣溜淅沥散髙树声悬长风外坐想当瀑布习喧久惭息静听乃真趣阴晴造化意年芳暗中度白髪如散丝凭君写幽素开封郑元
　　云林夜澄寂有雨弥更佳漠漠着树稳霏霏度檐斜入静意所便争喧竞浮夸弛张任槖籥细大无根芽妙运出造至理忘纷挐变化本因忘声闻耳生瑕不如且置之摄心静无华危坐不须寤呼童剪烛花卧龙山民王宥
　　层檐集飞淄深砌走鸣瀑余声殷天籁清气入林屋风波任喧汹燕坐瞑双目寘身得萧爽洗耳絶尘俗香穟郁水沈帘花映湘竹篝灯动春酌剪韭留夜宿与客对牀眠清谈未足足金陵严瑄
　　幽人爱楼居燕坐风雨夕髙檐泻飞湍空际堕残滴倾耳疑枕流屏喧时岸帻江声晩萧萧树叶寒境絶迹更佳趣淡情自适霁晓惬凭阑春深杏花坼【一作色】浚仪赵俶
　　一年过京口帆飞疾如走半江疎雨隔篷听泻下骊珠三百斗一年过汉阳雪山翻怒泷黄鹤矶头泊船住醉听秋雨眠西江一年过东海急雨乱洒船窗外洞庭帝子鸣钧天蓬莱仙人锵玉佩今年过长洲故人邀宿听雨楼玉山颠倒恍惚醉一笑使我消离愁公本挐云夫我亦听雨客明朝天晴当奋飞万里天风振鹏翼淞上钓鼇生书于百花洲上
　　胜国之季兵变之余前辈翰墨存者无几间或获一见如遇蜼彞兕敦不由不使人忻艳也听雨楼诗句曲外史及一时名流所作词翰兼美亦希世之宝也吴中卢士恒父一日出示于予卷中作者多予故友兹覩其翰墨俨若觌彼风度士恒宜珍藏之勿轻示于人焉洪武二年春正月二日吴僧道衍
　　少年听雨歌楼上银烛昏罗帐壮年听雨客舟中天阔云低断雁呌西风　而今听雨僧庐下鬓已星星也悲欢离合总无情一任空阶防滴到天明
　　右竹山先生所赋之词予偶获观此卷因举是词成甫俾书卷末夫听雨一也而词中所云不同如此葢同者耳也不同者心也心之所发情也情之遇于景接于物其感有不同成甫中年人有楼听雨吾意其与在僧庐之下者同其情成甫乃曰吾听雨吾知在吾之楼而已遂书竹山姓蒋名捷字胜欲义兴人卷中诸先辈之先辈词之腔虞美人也韩奕
　　听雨楼诸贤记
　　张雨字伯雨号句曲外史武林人学道三茅峰而才名满天下若虞文靖公黄文献公咸称重焉先生妙于书人得片纸咸以为宝至今好事之家多畜之客至则相与为玩先生诗法黄太史清新髙迈不流于众虽元氏翰林诸公亦自以为不逮也
　　倪瓒字元镇号云林生无锡人家最饶而先生脱略纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家业泛舟五湖三泖间兴至则捉笔写烟林小景或竹枝偶流于市好事者争贸之虽千金不靳也
　　王字叔明吴兴人号黄鹤山人赵松雪之外孙也素好画得外氏法然不求妍于时惟笔意以寓其天机之妙为文意不尚矩度顷刻数千言可就君子咸以豪士目之
　　苏大年字昌龄扬州人元翰林编修天下乱寓姑苏为文章有气不喜衰防江海襟怀亦人中之豪也
　　饶介之号醉翁江西人元氏衰寓姑苏以踢宕自任攻于书君子评之者谓渠不减怀素至今人家有之周伯温号玉雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今宝之
　　钱惟善字思复松江人元末进士精于诗得杜子美法不苟作作必致其妙
　　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不休葢北方豪杰之士也欤为本朝浙江布政而殁
　　马玉麟髙邮人元氏为长洲县尹有政声括苍郑明徳先生有碑卒于伪吴
　　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒乎外
　　赵俶字本初绍兴人元氏乙亥科书经进士龙马赋为时所称许先生性耿介不易与人交交必久为本朝太学博士而卒
　　张羽字来仪一名附凤与髙啓行辈也治易攻于文文学欧阳子甚缜密宛转可爱虽前辈自谓不及也君本浔阳人元氏乱寓湖州为本朝太学博士而殁
　　道衍字斯道姓姚氏姑苏人才茂思为时所称与张来仪髙季迪辈为文辞相颉颃而澡思浴徳则非诸君所能及故天下皆以参寥潜子目之皇上龙兴以赞佐功封少师赐名广孝葢又与元之刘秉忠并称云髙啓字季迪姑胥人身长七尺而好于诗得唐人体裁语精而意圆句稳而情畅虽前辈有所不及焉为本朝编修官后归家卒
　　王谦字鸣吉姑胥人以春秋学为府学敎授
　　王宥字敬助与髙啓游能为文
　　陶振吴江人有诗才然性不羁人或易之
　　韩奕字公望吴之良医也好与名僧游所云蒋竹山者则义兴蒋氏也以宋词名世其清新雅丽虽周美成张玉田不能过焉
　　右听雨楼诗卷其间所载皆一时名士诚可宝也然予观此卷而人品有三其至髙者闻而知之其次者事而知之其至次者交而知之若伯雨张公元镇倪公其殆最髙闻而知之者欤自叔明先生以下予髫年曾事之自来仪以下予少年时曾交之总若干人皆能以文章名世者也然自衍公外多干没无闻至如伯雨元镇二先生若精金美玉不可泯灭况其负超迈之才遗世独立髙洁无累周览六合尽大观而无遗乎予幼在乡里时尝闻吴城卢士恒家存此卷欲一见而不可得者无不爱惜今吾友沈诚甫偶得之诚可贺也诚甫寄至京命予题始得一览焚香展卷清风凛然然人毛骨顿爽予复何言姑述卷中作者谓先辈出处大畧以为诸贤记诚甫姓沈名睿号存耕有才识善吟诗好与贤士大夫游予之布衣交然则观斯卷者当仰其清风素范益励其徳哉勿以吾言为谬矣时永乐五年嵗丁亥二月初吉翰林侍读学士奉训大夫锡山后学王达善识右听雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰达善记卷中诸公出处之大畧藏之以为至宝念中淳熬捣珍非遇易牙不足以知其味之美云门韶濩非遇师旷不足以知其音之妙使后或非人其不视为箧中之故纸而覆诸酱瓿者鲜矣闻吾相城沈翁孟渊博雅好古其子若孙多贤而且才必能赏鉴乎此可以宝藏于永久不逺千里持来奉翁翁乃一见而喜乃以厚礼荅之既而即濒溪小楼扁以听雨置卷坐右暇日辄游翫讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是谁翁之髙致所就然亦岂不以斯卷之所在乎或曰诸公无恙日翁多亲炙之者惜乎斯卷不为翁作而为卢氏故物也予谓不然夏后氏之璜封父之繁弱岂为鲁国之制耶鲁之先公所得分器子孙世守之以为至宝也斯卷也其璜也其繁弱也翁之子孙宝而守之又奚知其为卢氏物耶翁之孙启南出以示予僭赘于左方云成化庚子清明日长洲陈颀识
　　王彦强破窗风雨卷
　　破牕风雨　古田
　　纸牕风破雨泠泠十载山中对短檠老矣江湖归未遂画间如听读书声　刘君性初以破牕风雨自居诸公赋诗成卷因作此图并题絶句于左方至正廿六年嵗在丙午暮春之初遂宁人王立中彦强
　　环堵篝灯夜閴寥欺人风雨更潇潇诗成惊落鸡牕笔梦破携来马鬛瓢万里浪开看异日连牀屋漏耿今宵丈夫莫袖为霖手防沃人间九土焦　陆居仁
　　破牕风雨记
　　大名刘易性初氏蚤从宣城汪先生游后值兵乱避地吴中今年从吴兴来见予草阁出玉坡周公所篆破窗风雨四大字葢书汪先生赠语也求予文志之予闻破窗在钱唐时夜半读书有挟怒潮从海门来肆其暴烈扬沙漂石怪雨与之俱若万骑出祁连北鏖于大漠而矢石俱下若蛰龙决起千丈而沧溟之水倒立若黄河自天而落束以龙门吕梁而雷鸣雹喷也崇城如山者圯层观如云者隳其破窗如一叶漏篷下寒碛上人惧其有不可支者明旦天地清霁贤郡长有过而诘者曰刘子破窗尚无恙不吾馈酒醪解汝愠性初啓窗一笑曰吾由敬亭过武陵入云门下苕霅遭风雨者凡几吾皆安以为常子何置戚戚于其间哉而呼酒共酌歌老杜秋风破屋辞以浇其中之磊魁者亦乱世一奇士也虽然少陵破屋不为一已忧而寓忧者天下之寒也虽少陵能安秋风破屋而后能推大厦万间之庇性初能安风雨破窦而后能居玉堂云雾之牕吁处变而不失其常居安而不忘乎危是在性初性初谢曰某不敏敢忘先生之规至正甲辰嘉平初吉东维叟防稽杨维祯记
　　兰雪子脱畧干戈外逾十年未尝有忧色所在读书虽败壁颓垣霜晨雪夜不倦斜风横雨有所不避也一日持牯腰轴过小蓬股曰吾读书处号破窗风雨吾师汪翰林先生所命也铁厓先生记其端文雄诗豪继其后者珠贯玉叠公其无一言乎哉予应之曰列仙之儒之言倬乎云汉之章矣予尚何言虽然当破窗风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其怪也龙吟虎啸不足为其壮也金舂玉应石裂竹折不足为其清也峻宇雕墙琼宫瑶台云窗雾阁不足为其坦而幽安以乐也当是时岂知破窗之陋风雨之厄哉破窗不能陋风雨不能厄则吾之神爽飞越若骖紫鸾驾白鹤度银潢游碧落上玉京以登五城十二楼也果能若所适则羣仙之地位清髙隔风雨者吾将告之以百万亿苍生命堕颠厓受辛苦也虽然未造乎是则忧民之忧者必先忧己之忧乐民之乐者必先乐己之乐忧之如何忧其不能正己而己乐之如何乐其不复狥欲而已吁吾之灵台丹府若泰山盘石之安若青天白日之明若松泉兰雪之洁则吾所处之地破窗之破自破而吾丹府之窗不可破也破窗之风雨自摇撼而吾丹府之窗不可以摇撼也则吾廓寸地于八荒开冲襟于千古者风雨且不识又安知所谓破窗也哉士不可以不毅吾于兰雪子不能无所劝云东海賔艾衲老友钱鼒叙
　　破牕风雨敬为性初征君赋
　　润逼疎櫺寒侵芳袂梨花寂寞重门闭检书剪烛话巴山秋池回首人千里　记得彭城逍遥堂里树林梦破檐声碎林鸠呼我出华胥恍然枕石听流水　右踏莎行吴兴王国器
　　檐宿吴云风经楚袂门深不似春宵闭碧疏吹霤湿灯花客乡无梦寻珂里　剪韭吟邉听潮浪里江悬漏杳归心碎相思鸠外緑簑寒一帘蕉响秋如水　吴兴张翨用前韵
　　破窗风雨记
　　大名刘聘君遭世难走楚越间居无室宇所至即浮屠老子之宫而假寓焉每风雨连夕镫牕独坐韦编相对诵读之声琅然与风雨相协潇潇湝湝若环佩之锵丝竹之沸发乎檐牙接于人耳于以见君之学之勤而志之有志也翰林直学士汪公叔志过而贤之名其所寓曰破窗风雨而谒记于蓟人李绎绎知君者也为言曰卑宫恶室人之所恶所不处也而君于牖户之间研覃经籍如居层轩髙栋然则其志可尚矣凄风苦雨人之所厌所不愿也而君于阴晦之时吟咏篇章如遇光风霁月然则其守又可嘉矣抑闻昔人有以席为门而处穷厄者终能佐明主以定天下君之志其斯之志欤又闻有大雪僵卧而不干人者终能配往哲以垂令名君之守其斯之守欤由是穷而能达啬而能丰乡也蓬室环堵以栖迟今则朱门大第以容与岂非耽学笃志之验穷经稽古之力耶坐有客作而前曰子之言足以复刘君矣遂书以遗之君名易字性初今寓吴兴魏之贵宦仍以君之祖父为称首云至正二十有三年龙集癸卯冬十二月朔旦记
　　一灯风雨寒牕破读书不知秋怒号恍如扁舟在江海但觉四壁皆波涛对牀髙卧无此客倚剑长歌空二毛晓看庭树故无恙千峯雪气落青袍武夷山樵者钱惟善
　　春草何萋萋游子行未归鸡鸣戒昧旦起舞披我衣凄其来何方有渰复祈祈飘飘入疎櫺萧萧洒长裙蓬藋掩荒径緑苔生砚池谓云此情恶静思良自娱出门临广路旷望惟涂泥车马虽坚良安能范驱驰悬知造物意将欲宁君躯笠泽张庸【熙载】
　　大名刘郎耽书癖清如梅花痩如石半生浪迹江湖间诗卷酒杯长自适胸中元精妙天趣破屋破牕随所住酒酣夜披山海图惊怪蛟龙送风雨青灯荧荧四壁空卷书搔首乱飞蓬长謌拂剑问北斗造物生我将无同君不见破窰寒灰终夜拨空窖囓氊复吞雪丈夫气节惨不磨还有声光照方册陆机祠下忽相逢竟夕谈诗风雨中拍瓮为君浇磊磈富贵何如一杯水大笑居士并州易履【安道】
　　伊人抱负亦云奇明晦由来动合宜为客情怀能乐处破牕风雨读书时漂流江汉嗟谁识传舍乾坤信独知光霁自天须有待眼前生物总熙熙江阴张端
　　敬亭有旧斋风雨一牕破朝对风雨吟暮对风雨坐惟知经史观肯顾衣裳涴有时暂游息自歌还自和直俟所学成功名如一唾宁同陋巷人独守箪瓢饿庐陵张昱
　　读书幽涧底茅屋走风雨牕疎木叶鸣烛暗灺花吐隐忧不可写頫仰慕前古美人何由招娟娟隔秋浦嘉兴金防
　　君子切闻道不求饱与安读书破屋底那知风雨寒颜渊在陋巷萧然一瓢箪原思瓮作牖鹑结衣无完日亲圣师诲心广体自胖彼哉豪家子列坐飘罗纨冥顽厚奉养宁殊沐猴冠矫矫性初氏铁石为肺肝蓬荜弗嫌陋震淩何足患雅志乐清苦载籍常勤观笃学慎终始成名谅非难朋游服贞操颂咏畴能殚嗟予老环堵见善饥则飡赘词愧芜拙掩卷空长叹霅濵慵叟张世昌疎牕久零落乱帙自纵横方与圣贤对那堪风雨鸣乾坤含暝色林壑度秋声想子心如石看书夜到明如丰徐一防
　　风雨东南接漏天客牕吹破碧纱烟十年世事闗心曲一片秋声到枕前花落不妨尊有酒客来未觉坐无氊老予曾觅苏端隐藜杖春泥緑水边东平牛谅
　　牖隙不须掩风雨欲何如陋固惭青琐明当奋绮疏桐丝因自缓尘网每为除鸡鸣晨鼓后萤聚夜灯初书叶吹还乱檐花落更疎谁能甘閴寂得得此中居山阴朱武墨云压郊茅屋摧大风拔木势危哉破壁惊雷从地起长淮风雨渡江来拍户打牕声作恶敛襟孤坐意徘徊雨余兰雪浑无恙吹倒琅玕挽不回江东杭琪
　　一室萧然谁与同清如独鹤寄樊笼诗成春草池塘上梦绕玉堂云雾中花气每随岚气入书声时与竹声通从容更觅新晴好卧看东林日影红吴江钟虞
　　刘郎读书如学仙朝不出户夜不眠时闻破牕风雨急政自澂心对圣贤尚书汪公下帷处敬亭山色青连天执经念子最清苦亹亹跻道心相传鸡鸣喈喈天欲暮疎櫺萧飒寒声度庭前漂麦总不知屋上卷茅宁复顾人生穷达那可知玉堂金马自有期青藜还忆夜相访却忆破牕风雨时芝山老樵韩元璧题
　　敬亭山色读书庵破纸牕寒尽自堪但怪蛟龙嘶匣底不知风雨暗江南云横黑海秋帆断花落彤楼晓梦酣五色石崩天顶漏须君手脱巨鳌　至正乙巳秋八月十五日防兰雪聘君于铁厓先生小蓬壶见示此卷遂为之赋金葢山人钱岳
　　幽人读书昧真乐坚坐那知风雨恶他年髙步玉堂中还忆破牕寒寂寞三衢徐汝霖
　　网户罗蛛丝珑见秋月如何夜来雨随人送萧屑幽疑石溜泉散作瓦鸣雪起舞听晨鸡寒灯淡将灭谁知绮牕人笙歌曙方歇西江张附鳯
　　风雨茅斋倚破牕夜深明灭照书釭平生苦志能如此何处清贫更有双衰发萧条知已晓壮心牢荦为君降金莲送直归青琐笔力还敎鼎可扛蜀董存
　　十载江湖梦满空风雨宵牕虚声易入灯暗手慵挑竹洗千竿翠林喧万古潮东北枯渴甚借尔倒天瓢钱唐杨明复初
　　若有客兮青云衣佩玉玦兮光陆离爰处兮爰居左琴剑兮右图书客心兮孔厪声吾伊兮夜达晨轻富贵兮浮云保厥美兮天真山房兮寥落清秋兮气薄天溟溟兮云漠漠雨潇潇兮风夜作心耿耿兮不寐嗟斯时兮落魄滴晓露兮寒窗纷遑遑兮求索彼薄夫兮贪婪惟声色兮是耽文绣兮膏粱荪何为兮怀惭秋菊兮青青我所思兮古人雪案兮寒檠甘与君兮相亲檇李江汉顿首【朝宗】
　　扰扰烟尘失故庐独循髙志肯怀居江湖古寺曾借榻风雨破牕时读书凭几细听飞淅沥挑镫重顾影萧疎莫言此际凄凉甚自是先生乐有余吴兴髙闻礼【子仪】客馆不就寐坐久愁易集虚櫺吹夜寒风还雨声入萧萧拂栏楹奔凑势转急零乱架上书空牀漏初湿长歌茅屋诗孤怀竟谁拾灯前漫怜影抚掌见华澁老髀肉复生英雄梦中泣五湖归去来扁舟弄蓑笠吴兴莫士安忆昔山牕夜读时西风吹雨湿淋漓篝灯不定门频掩屋漏无端榻屡移白发梦回仍堕泪绮疏听后尚颦眉此声为寄春楼客莫问杏花开几枝稽山冯恕
　　客窗读书过夜半江上长风将雨来茅屋声和木叶落竹牀笑对灯花开何人鸡鸣解起舞此际蜨梦付衔杯我欲哦诗慰寥寂蓑笠敲门步緑苔浚仪赵俶
　　草带残编荷衣断袂破窗风雨深深闭江南倦客正思家灯花摇梦来乡里　翠竹檐前碧蕉丛里秋声鬭合愁心碎不敎潘鬓总成霜也应有泪如铅水金防和踏莎行
　　雨歇荒鸡呌山空木叶堆玉堂云雾景多向此中来龙云从【子髙　秋山龙门】
　　宋狄武襄有客曰刘易以负气敢言取重名公卿今刘君亦名易又为左辖张公所敬礼古今人姓名有同若是其所处之地又同若是然宋史载刘易事甚详固可考也今刘君操履亦表表闻其甘贫忍耻殊于人所居之处即书破窗风雨字揭之蓟丘李先生在师之友也以文章名者也既为记其事复命在缀一言在惟士穷弃里巷时苟其中有所主虽荜门瓮牖弗厌居也藜羮粝糗弗厌食也敝衣緼袍弗厌服也今日之能贫贱即异日之能任富贵也古今善观人者惟于此乎尔刘君于破窗风雨中阅古人行事其所得深矣奚假在言耶姑书此质之蓟丘先生仍塞命云蜀董在谨识【彦至】刘君性嗜学孜孜事三余孤灯破窗下简编自卷舒萧萧风雨来吾伊声自如安贫人所难味道心常愉我闻颜子渊箪瓢陋巷居千载称亚圣声价重璠璵又闻陶渊明所处亦弊庐萧然环堵间左右惟图书吁嗟世之人性乐耳目娱华居美饮食所务安其躯良心日以斵畴能返厥初朂哉刘孝廉圣贤以为徒檇李沈庭珪【徳璋】馆宿风雨恶客情向寥廓破榻悬秋风防寒夜相薄楚客千金裘十年吴下游拥衾正酣寝那识穷櫩愁刘君有逺志展图偶相示愿经济心大庇天下士江右李讷【彦敏】
　　玉堂金马世应知茅屋苍苔孰与期近有刘君更奇絶破窗风雨正吾伊南丰丘思齐【叔贤】
　　破窗风雨歌为刘性初先生赋
　　我昔家住蓬山阳有田五顷八百桑撼风吹籁栋宇閴玉兔旋绕金乌翔有时天遗万银烛坐嘘云霭沾洪荒澄空万里思杳杳髙山一水声琅琅竪儿曼倩称东方偷桃近离仙子傍诙谐不了世间事指我蘧庐名破牕涓涓穿牖七星海巨潮驾屋钱唐江弹楼大士遽失色弄沙童子安能量到今纪载不知数此窗破矣识能藏君不见鳷鹊麒麟拥图画阿房灰散骊山下弗如诸葛在南阳髙卧声名压王谢岳榆
　　幽人独处牕从破其奈萧萧风雨何寒袭书帷秋气重润侵衣桁夕阳多挑灯看剑闻鸡舞贯酒连牀待客过不道有人青琐内春酲随梦入南柯
　　铜台公子貂裘弊铁砚磨穿志不迂落落轩牕寒若此萧萧风雨夜何如梦回灯火清秋际心在羲皇太古初穷达有时聊用拙壁间知已是图书广陵雅安【处善】一室萧然四壁空客怀况复雨兼风湿沾衣服愁仍重清到肌肤句转工知命肯随时变化甘贫岂为道污隆夜深尚对羲皇易应怪寒灯不耐红东海何恒
　　层霄已许快飞腾即欲抛书还不能僧舍更听今夜雨故人谁共十年灯四檐云气迷尘马一隙朝光烛冻蝇平陆滔滔叹伊阻冈头行客正淩兢防稽陈睿
　　寓馆临苕水清吟破寂寥轩牕秋澹澹风雨夜萧萧研沼沾应湿书衣乱欲飘晓来佳客至留话且停桡曲阜孔思吉
　　刘郎年少读书处破牕风雨连朝暮风声挟雨转飕飕雨声不断还如注风声雨声复书声牕间嘈杂终夜鸣卯金之子多好学应然藜火来坐听洪武癸丑三月晦日钱唐陈彦博书于南湖寓所
　　朱泽民秀野轩图
　　秀野轩　玉雪坡篆书
　　一元之气生物而得其氤氲扶舆以成其精英淑粹者为秀焉故夫卿云景星天之秀也崇厓绕溪山之秀也麒麟凤皇羽毛之秀也贤才硕徳人之秀也人介乎两间又能揽其物之秀而归之好乐寓之游息如昔人栖霞之楼醒心之亭见诸传记者不一也吴人周君景安居余杭山之西南其背则倚锦峰之文石面则挹贞山之丽泽右则肘玉遮之障左则盻天池之阪双溪界其南北四山之间平畴沃野草木葱蒨车然而轩者景安之所游息也轩之傍幽蹊曲槛佳木秀卉翠軿玉映于阑楯之间得江浙行省左丞周公题其轩之颜曰秀野以志其美此其是欤嗟乎物有托而传野得人而秀雷塘谢池是以景安居是轩也又将观列史诸书以鉴其事服前言往行以进其学使他日有蔚然秀出于余杭之野者吾于景安有望焉因书以为记至正二十四年嵗甲辰四月十日睢阳山人时年七十有一朱徳润画并记
　　予昔游吴中诸山至周氏秀野轩领略天池玉遮之胜今数年矣近归寓轩获观周侍御之大篆朱提举之新图恍然若梦游也景安求予着语聊尔塞责耄余材尽愧无佳语耳至正廿又五年五月既望京口张监天民氏书时年八十五嵗
　　我忆天池与玉遮幽轩水木澹清华竽笙逺振风林竹锦绮晴连晓径花山敷牀朝看雨涧泉潄石夜分茶番阳大篆睢阳画不负舂陵处士家
　　昔年曾作轩中客今日重题秀野诗回槛彩云晴缥缈绕墙苍雪晓参差雨余山气侵茶鼎风过林香落酒巵念我松楸浑只尺倚阑长是不胜思吴郡朱武
　　屋里青山屋外溪水流云度座中知繁花翠竹春来好古木苍藤晩更奇敎子读书兼学稼留人炊黍复烹葵鹿门风景青门趣都在斜阳曳杖时张吉
　　高士闲门日日开远山如发水如苔几时脱却尘中鞍布袜青鞋屡往来瞿庄
　　琅玕芝草绕轩幽日静帘垂不上钩忆得翫游聮玉麈仍同骑鹤赴洲
　　朶朶峰峦拥翠鬟桐阴多处地尤悭居人一览钟神秀霁月光风咏笑间
　　香袅铜奁春昼迟窗分花影覆参差只输我辈烟霞侣恒得凭阑歌紫芝
　　霭霭凉云雨后阴抱琴开酒愒中林眉山不独知司马安也还能识我心北涧生薛穆
　　结茅近东臯清旷接平衍新春微雨过芳草緑如剪携书坐深竹自读自舒卷兴至杖策行初不赖舆辇西邻鸡豚社落日牛羊圏至贵在无求何劳事冠冕嘉陵杨基
　　江晚洲渚交雨晴草菲菲前山霭欲闇罟师渡水归望烟知君家花竹隐半扉乍休田中耒犹向林下矶此乡即桃源乱后世有稀开图身已到不知尘境非渤海髙啓
　　何处问幽寻轩居湖上林竹阴看坐钓苔迹想行吟嶂日斜明牖渚风凉到琴相过有邻叟应只论闲心剡郡徐贲
　　霁色青芜外开轩此独幽竹深频理径山近不为楼茶兴邀僧共花期报客游看图怜到晚借屐拟相求寻阳张羽
　　湿翠浮草茅空青散木杪轻舟理横塘归人渡清晓栖雅返故巢潜鳞跃新藻倒景淡斜晖回颷荡晴昊衡门夜不扄燕坐事幽讨落叶秋自飘残花春渐扫爱此轩中人朱颜常不老我欲往从之税驾苦未早挥手谢孤云去去没苍徼余尧臣
　　髙馆罢零雨前荣飏微风霏霏碧萝花吹落酒斚中移席俛流水挥弦度秋鸿遥思独乐意邈哉惟与同太原王行
　　古苔十畆青山麓窈窕幽花映深竹中有髙人昼掩扉袅袅藤稍上书屋清风出谷洒秋香返照穿林破春緑不省睢阳画里看细路经行杖藜熟王彞
　　东山淑气晓环翠南畆斜阳晚映红物我两忘天理见欣欣花木总春风徐珪
　　遥遥烟际村村上君家屋杂花映洲绮春山绕门緑所居非鹿门避乱良已足月窗古苔诗松琴渌水曲不记客来多惟当酒恒熟沈纯
　　不识余杭县今知秀野轩溪声长在耳山影正当门人自千钟禄君犹独乐园樵渔还许到车马几曾喧江阴张端
　　积雨开初霁郊扉野色新苍茫连落景迢递映芳春檐树阴方合庭芜緑乍匀岂知多难日独乐有斯人韩奕时雨霭众緑开轩欣景幽烟树笼逺墟风苗际平畴听禽林间户射鸭溪上舟居幽絶俗地宁闻乱离忧髙隅结构分平野开轩挹翠岑轻云生昼暝嘉木蔼春阴暧暧烟墟緑森森华竹深明当谢尘鞅杖履一追寻勾吴樊圃【孟学】
　　门掩雨余苔时因看竹开客闲碁响罢犬吠屐声来云冷埋琴荐花繁近酒杯髙情与幽思只是觅诗材吴郡田畊【仲耘】
　　闻君溪上结幽居地僻时通长者车山爱夕阳留几席竹因凉雨润琴书碧香蚁嫩新蒭酒白味羮分小艇鱼我亦有家山水窟十年无地着茅庐防稽姜文震涧户掩春阴鸎啼晚山寂残花落径多处处迷行迹浑似入桃源令人恨难识桂泉金震
　　秀野轩仆数年前曾为景安茂异赋之恒愧草草尘语不足记录今一展卷诸杰作在前甚觉形窳俛用书此图后日更赋之也青城山学樵虞堪
　　秀野轩髙瞰水濵无边光景一时新【此用晦庵先生语当是起句】十畆树阴都是雨一庭草色自生春好山似画开屏障啼鸟如歌送酒巡晴色锦波题不尽幽花修竹总清真背郭幽居如画里断林春水緑回环树连烟外啼猿寺门对湘中过雨山送客马嘶青荫去钩帘鸟度乱花还十年奔走风尘际肯信凭阑一日闲周世衡
　　春风十里翡翠屏玉遮对峙峩眉青清泉白石杂花竹天放画图钟地灵髙人开轩当此景酌酒赋诗白日静四檐风作翠涛声入牕帘卷晴霞影我亦托迹耕渔间结屋读书湖上山抱琴访子从兹始布韈青鞋相往还徐达左
　　幽居谢尘喧启户瞰平陆东臯夜来雨百卉如膏沐水浮溪霭霭云出谷雉雊麦风暖蚕眠柘烟緑忘形絶众累居宠有深辱挥弦对青山夕阳见樵牧金觉奉题景安征士秀野轩因忆季瞻刘君
　　十年归向山中住每忆从客访隐居云气白霏檐外雨竹光晴映案头书凭阑书静听呦鹿凿沼泉香爱蓄鱼因忆轩中旧賔客江湖清梦未应疎董逺
　　盘盘锦峯阳原陆平如掌中有故人居曾轩起敞緑树幽鸟啼清沼游鱼上已知禾黍收更喜桑麻长征输了官赋岂念田园广跻登寿双亲賔朋时宴飨怡悦心自安坐久絶尘想披图一长吟松风荅清响寄翁四运无停机生意恒相属兹轩俛林园长年得娱目灼灼枝上花娟娟坡间竹雨过泛晴彩霜余净寒緑清芬谢妖靡幽姿逺尘俗心迹淡已安于焉乐贞独四明山人陈朴
　　仰挹天池俛緑畴轩居巧占涧之幽映阶碧草供吟赏排闼青山可卧游云气飞英如舞防莺声隔树啭歌防呼童种竹时须记留客看花酒旋篘势阻俨同盘谷里他偏不减瀼西头春明拟泛轻舟去徙倚防干一散愁京口张徳常
　　濂溪孙子多清致结屋开据涧浔晴动竹光分昼暝日移花影作春阴出林鹿去饮清泚隔树禽来弄好音香静兽炉还自乐推牕更爱看山吟王希白
　　千岩万壑中一径涧西通尘迹无由到风光自不同竹侵书幌緑花映酒尊红若问桃源路何须觅旧踪徐济幽居逺尘市寂寞自成村野色还通市春潮直到门竹牕晴晒药花坞晚开尊想象其中趣何由得具论李至刚
　　老去乐幽栖轩居结涧西扫庭花雨过寻径竹烟迷偈约邻僧说诗求酒伴题我曾游此地归路夕阳低洪武甲子王忱
　　南阳之南千叠山秀野一轩介其间丹青四合吐晴霭百草吹香春昼闲日照锦峯如翠羽云入贞山晴更雨隔林啼鸟自间闗万壑松声荅人语木作衡门竹作篱茯苓堪食萝堪衣帘开晓日映长槛时见白云生翠防我生落魄诗与酒欲结山中嵗寒友为谢轩中美少年莫取黄金印如斗睢水后学朱复吉
　　开轩俛平园品物竞吐秀芳蕤耀春阳丛篁荫晴昼嘤嘤鸟和鸣鷕鷕雉朝雊倾耳聆洄湍举目眺逺岫烦襟自兹旷赏心良已遘不见独乐人摛章漫怀旧白鹤山虞本
　　轩宇何清旷凭临散烦襟丛兰蔼幽芬修篁结重阴兹焉惬遐赏逍遥防素心斯诚苟不昧访子西山岑惠祯轩居面苍岑种艺杂花竹竹影昼扶疎花香时馥郁坐对云山髙庭阴桑柘緑石田春雨余幽歌听樵牧冠葢岂不荣谁能受羁束韬囊琴满牀插架书盈屋门前好客来槽头酒应熟张筠
　　得览先公笔悠然记昔时松楸先陇近花竹故人稀图画留遗迹云山起逺思投闲身未遂感慨一题诗　秀野轩者吴中周景安眺览之所也鄱阳周公为题其顔我先公写而图之复从而记之盖轩与吾先陇宻迩景安乃先公之爱友非若是孰从而得之哉先公暮年每倦于此明年遂即世此絶笔也景安亦已物故景安之壻何幼澄氏持以示予予拜观图后题咏多吴中秀士俛仰之间已四十余年矣诸公亦多沦没岂易得哉且夫名之著者因以徳境之胜者由乎人他日何氏子孙传示永久亦足以侈外家之雅集矣幼澄宜珍藏焉予既赋之以诗复求识之于后遂书而归之永乐庚寅二月乡人朱吉识
　　独怜栖隐处晴色与春兼山近青当牖苔交翠入帘移云岩树合过雨涧泉添何日防琴到清吟兴不厌吴人王廷圭
　　素秉丘壑姿劳生滞予往览兹惬幽情遽尔成真赏林霏霭孤墅春物组膏壤稍行樵径逺忽展耕畴广所以山水情遂结云霞想挂冠苟有期终焉脱尘鞅安定梁用行
　　髙轩临秀野信是幽人居炎气逺不到花竹自扶疎羣葩蔼春芳嘉阴含夕虚境胜固云适况复有琴书讽咏佳游外留连清赏余应知独乐意无复慕华裾浚仪张肯
　　短棹曾经锦里过髙轩虚敞蔽烟萝溪浮净碧澄寒緑山送遥青叠翠螺松雨来时凉吹急梅花香处白云多画桥东隔龙池近碧殿阴阴俯涧阿永嘉陈亢宗
　　倪云林耕渔轩图
　　耕渔轩记
　　古者民有恒产咸食其力而已故农者服田而勤穑商者交易而懋迁工者利器而效役虽劳而弗怠也虽羡而弗辍也果怠而辍何以独善其身哉惟士则不然学成于己行孚于人其大而用天下小而为天下用无不可者苟得其位则天地日星之运行以之而有常华岳河海之流峙以之而不匮夷狄民物之生遂以之而得宜其发于事业可谓盛矣故万钟之禄不足为其富百里之封不足为其贵而农工商之民不足以班之也虽然弗际可为之时固不能行其道弗得大有为之君亦不能成其功是以豪杰奇伟之士有潜身于农者寄迹于工商者宁藏器而有待没世而不悔也噫岂特士之不遇哉吴人徐君良辅世家笠泽之坡慕学无所不读凡往古之成败污隆人物之是非得失莫不周知而有要愈叩而不穷其为人平易以坦夷尊贤而好礼弗矫激以干名弗苟媮以趋利予得而友之一日造予曰不肖生居山泽躬耕以具箪食无所仰给于人遭时又宁野无螟螣之菑乡无枹鼓之警官无发召之役获于田而观黍稷之敛穧缗于水而遂鳣鲔之涪湛而又暇日挟册以学思古人之微以适其适吾于是畅然而有余嚣然而自得怡然以尽夫修年而无所觊觎矣因名居室曰耕渔所以寓吾志也敢求文以为记予闻而叹曰士之抱璞蕴贤固不欲自售于世亦不可遗世而弗顾也苟振耀一时而事业不足以堪之又不若独善而食其力也以君之才而所志如此抑岂有待而然欤葢士必有待然后能有所立何独徐君也哉是为记至正二十一年夏五月河南髙巽志谨书
　　耕渔轩说
　　震泽之东有隐者焉朝而耕夕而渔结屋若千楹勌则休息其中题曰耕渔轩穹窿山牧方饮牛水濵乃舍牛而叩之曰尔耕且渔亦知所以耕渔之说乎昔庖牺氏王天下为网罟以渔而人得茹其鲜神农氏斵木为耜揉木为耒以耕以获而人得食其甘此羲皇之耕渔也重华侧微耕歴山之阳而人让畔渔雷夏之泽而人让居此虞舜之耕渔也桀之时伊尹耕于有莘之野纣之世吕望渔于东海之濵此伊尹吕望之耕渔也羲农之耕渔所以敎天下虞舜之耕渔所以化天下伊尹吕望之耕渔所以待天下敎天下者立其极化天下者变其俗待天下者避其乱是数圣人者或以敎民或以善身虽穷达不同而皆有事于耕渔者也千载而下戴发含齿操耒耜运网罟于畎畆波涛之间者皆羲农之遗敎也处圣明之世事耕渔之业以兴揖让厚风俗者皆虞舜之遗化也逃兵革避乱祸或耘于髙或钓于深以待天下之清者皆伊尹吕望之遗风也尔其守羲农之遗敎欤被虞舜之遗化欤不然则逃兵革避祸乱以袭伊尹吕望之遗风欤耕渔子笑曰予耕以粮渔以羞昼作而夜休春耘而秋收不知守羲农之遗敎耶非羲农之遗敎耶壮者耕弱者息稚者渔耄者食邻里相助沟浍相让不知被虞舜之化耶非虞舜之化耶金革不闻于耳旌旗不接于目无东帛之招无车马之临亦不知袭伊尹吕望之风耶非伊尹吕望之风耶子饮牛而行饭牛而歌岂所谓箕山巢许之友欤南山扣角之俦欤否则乗蒲鞯挂汉书徘徊而相羊者欤牧者不荅策牛而去耕渔子姓徐氏字良辅牧者嘉陵杨基也
　　耕渔轩铭
　　轩以耕渔名非耕渔于斯也耕渔之暇必休于斯则轩之所以休吾之耕渔也轩以休吾之耕渔而直以耕渔名轩可乎轩之人曰吾于田而耕则其乐在耕辍耕而休则乐在吾轩矣吾于川而渔则其乐在渔辍渔而休则乐在吾轩矣岂轩之乐异于耕渔之乐哉出而耕渔也入而休于轩也其乐同也则名轩以耕渔不亦可乎或为之铭曰轩之幽释耒耜而休其乐也由由轩之泰投竿以揭其乐也泄泄朝华其宫莫或易而翁昨鼎其食今或脔而骼勿舍予田勿忘予筌于以老于轩防稽唐肃
　　又铭
　　安乎其庐载耕载渔或以鄙子之迂澹乎其荣载渔载耕或以薄子之营孰鄙孰薄耕渔自乐君子乌乎予以宁其处若吾子者志于道而已尔世孰知其故也耶防稽包大同
　　耕渔轩诗序
　　世之事不可以形迹论也徒论其形迹则失其所以然之意失其所以然之意犹照影而求与之谈对偶人而责其揖让也得不为狂且病乎昔仲尼射于矍相之圃葢亦欲观盛徳焉而谓其主于皮者不知射者也子产与裨谌谋而适野谢安命驾以出山墅非事乎游观而已也苟以游观而论之则君子何所取哉有人于此焉业庸人之业貌庸人之貌而行则古人之行也直视之以庸人其可乎故君子之论人必自其内而求之自其内而求之则其外者弗较矣东海徐良辅筑室太湖之上以耕渔为业吴之大夫士多赋诗以咏歌之既久而成卷因其友髙君士敏来征其序于篇端予诵其诗而叹曰今之耕渔者夫岂少哉而独于是咏歌焉岂其所谓耕渔者异于他所谓耕渔者耶岂大夫士偶于是而有所感发耶抑其人之行果有可嘉尚而不可冺焉者耶不然何其美之者之多如是也葢耕渔野人之事耳以野人之事而得咏歌于大夫士者其必有道矣吾意其耕也足以养其家渔也足以奉其亲在堂有余懽在室有余乐混迹于乡人之涂致意于哲人之言而存心于圣人之道也大夫士求之于其内而嘉其志于道故时而称之称之不足以尽其贤也故发之于咏歌焉噫是其然也耶其不然也耶苟如是吾益知不可胶于形迹矣然或耕焉以自美其餐渔焉以自甘其茹弛然而自放也优然而自佚也悠悠然而忘乎蹈道也则不有孤于咏歌者之意乎虽然传有之曰以友辅仁今其友有髙君焉髙君多文而好学良辅既得而友之必不至于怠也审矣则予之所云者葢亦闲其未然之意也至正二十二年秋八月二日介休王行序
　　予既为良夫友契作耕渔轩图复为之诗
　　邓山之下其水舒舒林庐田圃君子攸居载耕载渔爰读我书唐虞缅邈怆矣其悲栖迟衡门聊得我娱敬慎诚笃徳罔三二四勿是克三益来萃彼溺于利我以吾义彼以懦顽我以仁智匪今之同惟古是嗜虚徐逍遥隐约斯世倪瓒
　　夙存迈往志结茅依山泽不辞沮溺劳更慕濠梁逸既耕亦以钓四体欣暂息新稼登塲丘嘉鱼荐晨夕蒸尝无足患喜复留我客野田荒烟翳平湖澂景寂开檐睇孤云窅然无遗迹缅惟髙世士何尝异今昔识达理自周情恬虑非易今子属纷纠抗俗愿有适束带趋城府愧予尚促戚百年诚草草防当从兹役勾吴砥
　　邓尉山中春雨余徐公开轩方读书力田归来饱炊黍持钓相羊多得鱼沧浪水清白石烂歌濯缨兮夜何旦谓我栖栖泽畔行空役长吟嵗将宴隆山
　　幽人薄世荣耕渔夙所喜朝耕西华田暮钓洞庭水浮湛干戈际无誉亦无毁酿云翻瓮鲙鱼雪飞几客来具杯酌客去味经史缅怀清渭濵何如鹿门里往者不复见斯人亦云已努力勤所业庶免素餐耻荆南山樵者张绅
　　一具牛二顷田不耕而食庆年年若人之乐无比焉一叶舟五湖水风引钓丝鱼不起闲咏沧浪一乐耳陈寅
　　朝闻孺子歌暮听梁甫吟岂无沧洲怀亦有畎畆心昔贤在泥蟠终当起为霖钓获溪上璜鉏挥瓦中金兹世方丧乱伊人邈难寻既迷烟波阔复阻云谷深嗟我岂其偶聊将学幽潜惟子是同抱相期清渭阴渤海髙啓之子住铜坑人传好事名如何同甲子翻遣昧平生野岸风中钓湖田雨后耕秋天渐凉冷或可赴前盟寻阳张羽
　　予过耕渔轩出示耕渔诸作观之真不可得也然殁者既不复见存者犹不能亲展卷叹恨忽读寻阳张羽诗而恨书于别纸良辅君俾予书之言后缀于此云
　　荷锸喜逢春雨鸣榔又近黄昏谁道南阳渭水不似铜江鹿门
　　门泊陶朱归棹家住张翰故乡霜落鲈鱼出水秋晴嘉谷登塲东海徐贲
　　南山饥牛常待饭而君力田致疎嬾北溟游鲲几千里而君垂钓沧浪水髙堂老亲鹤两髩二者本自供甘防禾囷三百既有获得鱼可羮而已矣甫田之诗诚足歌犗耳之谈真浪耳五湖飞涛雪崩奔髙轩却立青山根鱼龙出舞日色死四面緑牕相吐吞辍耕罢钓来坐卧每与明月争黄昏抽书腰下敎儿读等身长锸支柴门有时风雨得頳尾沽酒约客东西村楸树矶头净淘冰苹香满席罗盘飡頽然醉饱无一事渊识自许探乾坤鄙夫或问荣与辱笑指浮云无一言主人可能从我请借我开轩对烟暝与君剧谈济世畧君抱长策玉在矿借令刖足亦可笑贤圣出处有要领吕望岂意遭周猎伊尹却负于汤鼎吾以吾手奉君鉏君以君力为驰骋聊将榔板敲一声鲛鼍局敛风波静清时有才亦如此何必区区事箕頴鲙鱼飞雪落牛簑暂赏湖光三万顷吴郡王隅
　　髙人谢尘嚣俛仰忘昏旦兴衰固无系舒卷任萧散鲜鳞醒暮酣新炊应晨馔羊裘犹近名兹隐发深叹适意好归来江空嵗将晏淮南刘天锡禹玉父
　　白日带经陇上鉏夜间放棹泽中渔有米即周隣舍急得鱼逺寄故人书山川雨露桑麻地风月图书水竹居出处不惭徐孺子文章能敌马相如仇机
　　太湖湖上结茅庐尽日耕渔乐有余钓罢一蓑春雨足来归南渚带经鉏三山王禋
　　浒溪溪上庐存随分耕渔乐此身千古清风仰髙节南州孺子彼何人西涧翁
　　风尘昧日独安居耕陇渔溪乐有余试问虎丘山下客当时箕頴果何如坚白叟
　　溪水东西合山家髙下居琴书忘产业踪迹隐耕渔积雨客留宿新晴人趁墟厌喧来洗耳清泚绕前除倪瓒筑室逺尘嚣开轩更清絶闲鉏南涧云时钓东湖月犊背晩山青船头秋水活安得往从之使我心如结陈宗义朝耕邓山云暮钓具区雪兹焉寄幽悰孰云事髙洁石田虽硗确贡赋嵗不缺烟波空浩荡踪迹讵能灭矧非沮溺俦畎亩耰不辍宁同羊裘子翩翩与世絶林庐颇深幽门巷寡车辙暇日肆微勤追踪古先哲素志谅不违余生自怡悦丰城余铨士平
　　耕渔轩诗后序
　　予居穹窿间年将期然客之来无虚日识之者寡求志相得语相合者尤寡甚常郁郁不自乐日有隐君徐良辅氏峩其冠俨其服翘翘然而来与之揖貌加恭坐于室西隅与之谈言加温夐与向之来者异予私喜之曰不意今日有是子也起避席偻而问焉曰子来何居也良辅曰某家太湖之濵读祖父之书亲耕渔之业不求知于人不谋庸于世乐乎其心恒犹有余忖乎其已每若不及既饫其食又燠其裳故吾适其适而不外之也吾以偃休之所名之曰耕渔幸而贤士大夫多为诗文以道吾事遂成一卷子虽浮图而识予初将求子之文以序其后乎弗我拒也予然而受其卷披而览之凡作者多吾友也如勾吴周砥嘉陵杨基防稽唐肃吴郡王隅介休王行渤海髙啓河南髙巽志东海徐贲或防之以文或歌之以诗若骈贝聮锦烂然错陈而人目也予甚嘉之徐良辅不求知于人而自适其适何贤士大夫交相赞咏之盛岂非其徳之所感耶况吾友数君子学广而识明行髙而徳厚树期业如古先哲凡毁誉人一弗妄人得其言者亦弗易也今良辅交其人而得其言予以见良辅之贤信不失矣虽然良辅之交于数君子亦不薄矣然而数君子或出于仕途或羁于异方或处于城郭虽欲适良辅之居叙耕渔之乐不可得也然予浮屠也多闲暇又非若数君子之出处愿从荷鉏于町疃之间听鸣榔于烟波之上倦则休于轩醒而歌醉而卧或倚于牀或枕于股防然出于万物之表者良辅非我其谁与俱乎遂序其末至正二十五年二月十八日古汴沙门道衍序












　　赵氏铁网瑚卷十五
<子部,艺术类,书画之属,赵氏铁网珊瑚>
　　钦定四库全书
　　赵氏铁网瑚卷十六
　　明　赵琦美　编
　　滕逺安分轩卷
　　安分轩　南阳滕权
　　安分者何全吾性之所固有尽吾职之所当为耳固有者仁义礼智信也当为者则以五常施于父子兄弟夫妇朋友君臣也故君子求在我而不求乎人所谓安分也吴人朱景春氏名其所居之轩曰安分其亦慕夫君子者欤噫性也天之所以命乎人也知性知天则知修身以立命焉富贵利达固从外至而不可以力致矣景春勉乎哉嵗在辛酉九日吴郡滕逺画并题
　　安分轩铭【并序】
　　姑苏朱景春谒予于金陵言其居之有轩也名之为安分焉且曰乘坚防肥非吾分也吾知安吾徒步斯已耳酣醲饫鱻非吾分也吾知安吾藜藿斯已耳连榱甍接栋宇又非吾分也葺茅茨蔽风雨吾知安焉斯已耳众之所趋吾行也迂众之所拘吾行也舒愿先生有以铭吾轩将始终乎朂之而弗渝也予尝读无妄之易有曰不耕获不菑畬则利有攸往盖以无所为于先无所冀于后安其分者之为之也且安非勉强之谓推而上之虽圣若贤也亦不过安其分而已借如子之于徒步也不得其适不安也子之于藜藿也不致其甘不安也子之于茅茨也不视之若髙明广大而乐焉亦不安也夫恬澹寂寞安之常也寛裕优游安之地也子之于是数者能适也能甘以乐也则予谓其能善学者矣虽然此谓处贫贱之分也苟知其分则夫富贵之分岂有不品节限制哉是故知贫贱之有分则安于命而不可求知富贵之有分则安于命而不敢越通贫贱富贵一安其分焉尔予故愿子之识之无所往而不安也抑予于是又有告焉天下之分有所当安焉者贫贱富贵命分之谓也有所当尽焉者仁义礼智性分之谓也要必尽于性分之极而后能安其命分之正然则景春之欲安分宜自尽其分始也尽而安焉而后可与论无妄之易矣为作铭曰土之埏器量则有数丝之成帛幅则有度欲渝有数量也斯剟欲广其度幅也斯裂繄嗟命兮盖亦宜然众人弗知竞欲而迁我思安之分实在我弗竞弗求有永其绥无妄而行圣亦有言勉防企及质诸名轩龙门山人金文徴制
　　安分身无辱知几心自闲虽居人世上却是出人间右二十字河南邵子安分吟也世上能安其分者盖鲜矣昔者程子见墙壁间有六字曰依本分无烦恼程子深有取焉吁贵贱各有定分人能自知其分而不为物欲动其中则富好礼而贫亦乐矣苏人朱景春氏题其轩居曰安分可谓务本者乎凡人奔走尘土中而汩没于声利者皆不知分定故也若依本分则视富贵贫贱为身外一付之于天矣又何羡慕与忧闷乎苟此心溺于贫富而不能守是不能安其分今邵子云安分身无辱吾见其不知分而受辱者多矣礼莫大于分不知分则越礼妄为矣越礼妄为焉得不受辱耶所谓依本分无烦恼者其安分者欤知几心自闲且知几则心清絶无羡慕忧恼矣何事苦人其中澹然心自闲矣其乐可胜言哉能知安分者有不穷之乐则知不安分者有无穷之苦矣所谓虽居人世上却是出人间斯岂可与俗人言耶因景春求题遂写邵子之吟并疏斯语于后包山樵者俞贞木
　　凡安分者知其分之所有而其心安于是也夫粢粝之不及梁肉逺矣而皆可以饱裋褐之不及狐貉逺矣而皆可以适体盖其心安于是则无不足苟不安其分而过求焉则虽穷极侈丽而亦不足矣吴郡朱景春为屋于所居之左以为燕娱之所而扁曰安分其言曰吾少勤苦幸能有立今衣食屋室与凡养生之具粗给无忧故思佚吾之老时与族亲朋侪饮酒会集于此至遇幽华佳日则清坐徐行欣然适意自谓人生天地间其乐不过如此吾又何求且人大小髙下至不同也而乐亦无不同故食则方丈坐则重茵出则结驷以彼视我我实不足而彼有余然我自视则亦有余而乐不见其不足也吾又何求故以安分名焉夫口体之奉赀产之计官爵之谋众人所役役而不知止者今君异乎众人盖知分之所有而心安于是也其乐可胜道哉是亦可谓达也洪武壬戌二月望扶风鲁希学题
　　一轩安分过心事澹于秋卖药不二价读书忘百忧麻衣从所好玉食尚何谋不学苏秦术风霜惜弊裘天台老衲宗泐
　　明时敦素履业守青氊穷达惟存道行藏只任天山林忘俗累风月赖吟篇佩有先贤训囊无不义钱但能存乐地何苦问良田饮啄知前定遭逢信宿縁万钟非所愿随意度闲年豫章蒲庵来复
　　结驷非我志避宠宁灌园陋巷亦何堪屡空忘执鞭伟兹陈仲子饱闻先哲言谢荣养冲素辞辱逺嚣諠髙楼吴苑侧长啸苏门前心清地转幽环堵殊萧然白茅荫桑枢緑芜际层轩不图甔石储自保形神全饭牛或漫歌悬鹑聊永年孰曰甑多尘匪惭锉无烟富贵信有造贫贱理难捐庶息炎凉趋爰居契方圆吁嗟鹿门谣肥遯见遗安所以藜苋肠敢云饕腥鲜了观万物表守道极防消摇临剑池曵杖歌飞鸢灵飚吹素裳浮岚洒回辕肯放浊酒杯载和归田篇劳役耻虚名剧谈笑腾骞美哉漆园傲乾坤誉流传茹芝诚匪耀采蕨或为贤缅彼欹器铭昭徳日月悬遵养戒妄作潜形屏尤愆豫章外史何操
　　人生有定分安分固其宜安之亦有术在慎所当为彼美景春氏端居方在兹朝飡美藜藿夕坐诵书诗内顾良已足知命复奚疑乐哉东郭外保此黄髪期气与嵩頴合心将珪组辞寄云未达者庶用此道推东皋释妙声
　　卜筑向郊坰幽轩傍篠汀晴禽哢虚牖春草满闲庭家有簟瓢乐门无车马停应縁人事少终日掩柴扄陇西李勤
　　一室萧萧万虑防幽栖真似斛斯庄春晴野涧多藜藿秋晩山田足稻梁待富却惭居易拙送穷应笑退之狂看君已在羲皇上老去从教白髪长四明田子贞髙人养素总防忧卜筑苏门寄息游自爱遗经期教子每惭种橘拟封侯秋风门巷蟏蛸满春雨池塘草树幽不减当年厐处士至今流誉满南州晋昌唐镐
　　麻衣雪色新防贱复防贫种秫才供酒寻梅稍出村政期敦古道忽喜见斯人我亦悠悠者何时遂卜邻淮南石光霁
　　黄家村深茅结庐薄田数畆桑百株罢蚕小姑事纺绩带经有子躬耕鉏黄鸡正肥白酒熟东隣相招西舍呼但期输官租赋足衣食岂愿长年余止庵
　　一自幽栖白板扉略无尘梦到轻肥摩挲老眼临书卷抖擞闲身称布衣风竹声回琴响近雨苔青满屐防稀客来况説云山好处处春苗长蕨薇钱唐陈潜夫安分轩中安分人索居应得乐闲身平生不慕陶朱富终嵗宁甘原宪贫雨霁带经鉏陇上天寒鼔枻钓溪滨固穷自是书生事亦欲移家共作邻吴郡黄载
　　古有黔娄子千载称其贤问之此何因贫窭在当年荣华岂其厌命分知固然我居既足蔽我衣亦苟全念兹先民训服膺敢弃捐大钧无私运万有均陶甄惟人最为贵参两相周旋我生幸得之宁复不勉旃纷纷世间务于我犹云烟愿言安所如为乐难具宣蜀人王燧林壑净嚣尘端居絶四隣青山对幽戸緑树绕通津泉石多佳趣交游少故人怡然心澹泊安分复安贫娄江释惟善
　　翛然一布衣真与世相违林下行应徧城中迹毎稀固能抱素守安肯羡轻肥却笑陶彭泽之官始赋归蛟龙渔隠
　　登山不知髙涉水不知深山水本非险履险由人心贫穷固为谄富贵良易滛扰扰争奔趋自古恒至今伟矣朱氏子搆轩城东阴端居不妄作省已能自箴食充藜藿肠口咏金玉音既无簪缨慕终免刑祸侵由来高栖鸟不作笼中禽由来知命夫不顾鉏间金题诗美安分安分人当钦燕山曾烜
　　士农各有业贵贱各有命民生随所遇顺受乃为正若人纯朴姿于斯能自信介然知限量有余奚敢尽艺禾并种桑甘与下民并衣食不愿余麄粝尽自庆一室野田中竹树森相映简易恒自居心安身所分斯民三代间民志各有定上下无相侵生物遂其性政化日既弛众情日滋竞何由兵讼息家国永嘉靖吁嗟闻斯人不觉发吾咏韩奕
　　先生结屋尹山前安分铭轩勉自贤蔬食曲肱思孔子箪瓢乐道仰顔渊浴沂舞雩春风里曵杖商歌夕照边慨彼长安名利客蚁蜂尘海竞纷然延陵钱芹
　　一室古城边居安日澹然穷通原定命出处总由天心静无愁事躬耕有薄田却嗟趋利者碌碌自长年彭城生
　　富贵非可求贫贱当所安外物既无累宠辱非我干藜藿充我肠枲着衣我寒轩居不盈丈泰然天地寛视彼趋竞徒扰扰何足叹何如守斯分俛仰有余懽周傅平生随遇只幽栖半畆云林搆一庐存道偶偕夫妇老甘贫番赖子孙愚朝耕陇上身无辱暮钓溪边乐有余举世妄求名利者孰知安分不争趋瞿绪
　　衰年屏迹乐闲居环堵萧然不愿余随分岂生麟阁梦遗安仍荷鹿门鉏采樵观奕真防世种柳成阴嬾著书闻道五湖烟景好扁舟亦欲赋归与文山蒲壁
　　知君近权竹间房墙下新栽几树桑采药不辞沾雨露御寒聊欲足衣裳春深门外车无迹秋晩篱边菊有香我有林泉安分者向寻时过小池塘
　　敬观诸大老所题安分轩佳什理趣宏深文义浩博韩子所谓光焰万丈长是也因知景春高士固能安其分矣非尊好何能致多如是耶虽然未有无名而有其实者也抑未有有名而无其实者也景春可谓名实克符矣诸大老所言亦不虚美矣予小子执笔题赞增毫芒于泰山未免取大方之诮吴释辨才题
　　安分轩赋【并序】
　　余闲居作此赋以自道适朱景春持安分轩卷请予书之予不知景春之安分与吾之不违分者为何如然景春喜予此赋其志亦必有所归者因不靳而书之庐山陈继
　　嗟予生之失怙兮嵗始方周赖母氏之圣善兮鞠育良优长适有知兮教弗愉偷俾植恒性兮它匪为谋殚心讲习兮古训探搜爰得大道兮行敢莫由攀前灵之逸驾兮恐吾步之蹶趥览宗世之蕙兮惧惟吾而为莸持战竞之不遑兮靡宵昼而昧修顾劳而后食之人兮吾既取以为俦耕东皋之春风兮钓西溪之浊流朝樵苏而暮爨兮采蕨薇以成羞在彼之不堪处兮于吾乐而何尤讵青紫之不可拾兮念吾材之轮樛矧清世之大贤兮济巨川而刻舟上尧君而下防臣兮闻康衢于童讴吾生于斯兮遂息遂游不违吾分兮吾无所忧吾舍耕兮其将焉求
　　王安道华山图
　　记
　　图传神记志事诗道性情此三者所以不能已于太华之游也太华天下名山之冠也故古人以得游为快以不得游为恨余也恨于昔而快于今可无图欤无记欤无诗欤备三者矣叙焉者谁耶夫叙叙其实也文而弗游将以予为诞游而弗文异乎吾之所得故复自叙以待其人志山者曰山髙五千仞直上四十里余之登也但知喘息随之数步一息而已安能计其几仞几里又曰凡峰岩洞谷池潭台殿井坛之属之著名者逾百余之览也当世逺事殊地荒人散之后知名不面见面迷名又安能尽挹其胜以全其所快耶然神会心得固不在于无遗也故秀而不可不图者图之不以无名而弃常而可以不图者已之不以有名而取夫然其不谓之神会心得矣夫余今年五十有二嵗矣惰与老俱至气与病相靡一游已不胜其难况再嗣而往首越北辕耳然则是图是记是诗其可离乎故笥之左右以玩于乎文且游者其何人乎哉洪武十六年嵗次癸亥秋九月十有二日畸叟
　　始入山至西峰记
　　寓长安之逾年新丰丘丈来偶谈登华山所得且纵臾余遂诺焉时暑溽期秋初偕余再登七月十又八日至丘丈所而丈适病余尚困命其外孙沈生相余骑驴行并以日夜二十日暮抵华阴递运所托宿焉大使黄某具酒肴待因以所登难易为问曰官此六年去山仅数里惧弗胜兴作随止闻游者及青柯坪仰瞻多有沮而退以故卒不敢往遣其仆惯登者二人予导翌日早食业行近山口泉声琅然稍入殿角出灌木中仆曰此玉泉院也至院外观希夷先生塑像熟睡如生立清樾中风泠泠来鬓须动摇而尘垢之面如濯诸道士出迎具茶果言缘险难甚草木交防不可以礼服赠余一杖谓扶到青柯坪止而以上则不可杖矣于是冠履外服等悉留院中惟幅巾短衣行縢草履而已沈生健善步跣以行二仆前导傍山对开神意飞动未遽行且揽其概于时宿云在岑羣峭未出余烟自旁山上褰朝阳射其端壁立之妙荏苒可得风触壁一鸣翏翏焉而往调调焉而不知其所穷余善画相契特深遂凝立四人已及逺呼余且趣急登而安知余之所得不在急也地多樲棘且翳荟不见路二仆余离辄误岐之他相错稍不谨视则触面罥髪局且蹐杖攀以进余素不善步骤登絫息不能制必竢定始行余时以纸笔自随遇胜则貌故行视四人愈迟四人常先若犹豫然然沈生知余间余防余憇亦憩余僮虽不解画颇解吾癖遇竒树竒石即报亦颇慧貌不能尽者俾记之及涧而斧斤声杂蝉鸣鸟哢中出辍防听之謌伐木丁丁鸟鸣嘤嘤诗以过泉淙淙然如琴如筑如环佩不少休其停滙处澄澈如镜微涟动摇日影上壁中多红白砾余盥颒清寒透骨试尝焉甚甘美忆乡年饮吾乡阳山泉不知去此几十倍涧北絶径处实如柚者下垂僮以为橘越险而撷之蜇口略不可食弃去峛崺西转至小石洞洞外平石如坪中可防坐恨不携本道辈弦琴于兹以写幽抱既而坐坪上书所赋诗而东岩方洞适与之对意灵诡内潜遂相率以入仆曰此希夷匣尔盖其葬处也棘梗道不得近因疑匣为函恐指所盛蜕者而俗谓之匣欤辰巳许及上方峯峯直立铁鏁下垂望峰端漫不辨何似但峯腰杂树倒悬斜倚而幽意可人鏁两畔多小坎从下达上深可二寸仅容履端盖登则悬鏁以托足者仆曰上有道士王友岩居之不下峯惟玉泉一二道士时褁粮往鏁尽处乃石罅号西门此峯盖唐宗妹金仙公主驾鹤升僊之地而门则宗觅金仙以凿焉者也从门入屈曲以上盘折数峯顶始及友岩所居南望连山不知止于何所上无杂草唯细辛一方不多产余虽摇中而帖苶弗敢进坐峯根桫罗树下瞻怅者久之由峯根北折度狭径容仅一人径外则壑谷类也地不生草皆败叶所覆行叶上不知窊隆蹑空辄仆余误蹑径侧一失脚几堕厓下偊旅中迹幽翳中古藤蟠屈可畏正蹑树根进叶卒然鸣疑以为蛇也注视三樵人适从上来余问青柯坪逺近不对惟放歌倡荅而去出树外大石突立中豁若斧劈然仆曰此第一闗也乡兵乱时民逃入山垒石絶此遂全余视闗内尚乱石旁聚无数闗右二黑石虎踞因坐摹之忽不知四人所在厉声呼不应迹之半里所则皆坐涧边投石子涧中以戏此处水深路絶当蓦涧頼涧石参错不逺躐过既过回视其澴瀯衍漾砯冲之态而吾意适永不能以遽释几失吾主涧外瀑布正悬南厓端下激树榦飞沫成雨防因风容与久而复坠又百余步则第二闗也类天作亦似人为视第一闗壮虽不逮而险则过之闗中阴风劲甚不可留促步出返顾所来则一青霭尔复登顿防密以行诘屈数百折见平绿霭然林端既至乃青柯坪也山恰半从入山来悉﨑崟侧塞夷者惟此草长过人冈之上有神祠焉础余瓦缺像设多坏祠旁小室中敝灶犹存知者有所主也日平午少饥初拟假爨于此不竟荒寂若是幸持果饼脯分食之汲祠畔井止渴日渐乏足软不可支卧祠前石阶上适二道士自上下问焉盖玉泉之侣从西峯还也与之语虽无所竒亦善遗世者自山口至此其石之奔突倚伏出林翳树者殊形诡观殆不能以物拟祠西南则始攀鏁处也置杖草间闻松风飗然此以下皆杂木无松以上则纯松矣蝉鸟遂絶诗人谓山深无鸟声信然鏁曵危石上仆先进余亦攀过路萦纡并石根极隘瑟缩以行路断接以木行则摇少选一峯前障不甚峻上大下小所谓巘也无草树黒黄白相间上有赤白二圆形仆曰日月岩也岂生成者欤复行余二百步直岩崭立有短橛阁岩罅为级如梯鏁旁垂问之乃百尺撞也【撞直綘切自下突上之义盖闻之山中道士云】级每腐或缺由级以上先登蹑试之然后寘足过此又有类是而愈长者千尺撞也缺腐亦然纵仆辈欲援何以为力既上凡石之如峤如扈如岿如岊者视不可数抵前厓迳忽断岩峻削无可为迳者即厓腹缀小木如彴当絶谷之上凡三接始及径鏁亦横缀岩腹余目焉迹未及而先痿矣遣四人前度虑逼吾后以振也余趦趄握鏁寸进之闭聴视一步歇半木吚轧鸣东野登阁尚称脚脚踏坠魂吾今何称哉因自咎以亲肢履此险其孝安在昌黎恸哭遗书以诀者即此非欤半时许乃得过问诸仆仆曰老君离垢也信凡仙之隔如是复斗折道松林中翳不见日毛髪为之耸然沈生谒山神祠有祷惧苍龙岭之迅风也既至老木赤立唯东南一枝仅存微有叶根乱布石上若万小蛇攒缀蝡动余骇焉貌其大较因思平日画树虽搜竒猎怪致巧宁得似此所谓画不神于所仿而神于所遇也然而望蜿蜒入云势未知何以处此尝闻登者度岭言慎勿旁视视则恶风至危不可度岭凡两折中突旁杀如背色正黒鏁当背上并鏁皆小坎亦犹上方峯所托足者二仆先句示所以登余匍匐踵其后以式大喘不自禁因而布伏岭背窃窥其旁则深不见底安知其几千仞但松头戢戢出没苍烟中万峯罗拱向背髙低斜正起伏若翠浪汹涌相后先秀不可状风飒尔有声众籁齐作防荡奔激逺近胥应忆登者言遂胆掉股栗不能动去上折无几视若天渊然风稍止寻进而仆已过上折矣余强勉尽一折日少昃愈热余裸上体犹流汗不止行上折觉稍便渐熟故也自岭下仰观将谓顶絶无复过此及岭端则峯头插云尚不知有几里由是筋骨如脱喘促弗暇出一语倚树息四人则相语角健若贾勇于予者时云方滃然进退开合若相与若相背往来四峯端悠扬不已余神凝其间防所以事事者仆辈弗是喻促以西峯尚逺勿稽遂作以行至此则少土皆径于石鏁纵横罕无鏁者又越五六险始及镇岳宫宫在西峯顶东诸神列坐不辨谁何松罅间金碧参差与日争者岳帝庙也庙后松极深邃风一振之掩苒之形纡徐之韵由松端倐尔东骛接之既泯忽又如在余行迟常殿四人已及庙笑语未竟而曼声速余至则烹茶熟矣道士王老师欵坐庙之前则其居也四壁萧然余意其以一身而处于荒冷僻絶之区无所畏无所悔者非有得其能尔耶茶罢徐叩所有则平平焉耳乃知其不得于见道而得于寡欲者牕在西壁句隙有光开牕而其居则庋之悬岩之上俛瞰后谷不见所极惟松顶麻萃斜踞窓二丈许峯壁峻防自后谷直上霄外畧无突陷真所谓削成者壁上一松寄之璺间根直下如悬死蛇枝梢正拂窓手可接松实絫絫余提以断甓弗中坠句下触石且坠且触声如从瓮中来良久始息至是则颓阳向微霞彩渐发倚牕望西北平田无限荒烟莽然中有渭水委蛇如龙日光射水中金闪烁不敢正视居之南乃大冈颇类背色墨如粗澁冈下羣峯如攒剑如束笋无一浑然者予将摹之而岚霭迷漫弗果东望玉女峯殿正在峯顶雪壁烁日殿旁有物似人非人往还松树间逺不可辨冈稍南大迹一冈上深可三寸长四尺余旁鑴巨灵迹三字窃谓力能劈山其足迹仅如此得微不能载其形乎且东峯掌形自峯端达峯底假使所传果然则如彼之大手而配以如此之小足有是理耶东则东峯玉女峯昆季相倚惟南峯嶻焉独出垤视三峯薄暮不及往遂宿焉风怒号御裌犹冷视苍龙岭裸体其寒暑之异乃尔哉
　　上南峯记
　　拂旦起王道士出华山记相示自峯崖洞谷池潭外其宫观古迹等不可计道士虽老而兵余湮毁不甚识又龙钟弗能余偕故无以为考食已纤云不痕旭日初吐露未晞具行縢草履以敌南冈外皆松林也裁入笙簧盈耳既不见天宁复有露但叶声随足僁屑可聴屈盘行林中迤逦渐髙境意交至弗暇接将谓地升恍不记自西峯来也松皆合抱森若笋擢盖以险而存非如他木之得全于拥肿也寒不生陵苕唯萝薜青青以与松永神则有之而樵斤不及余感其得所凄焉于吾中久依依不能去行二三里稍疲坐松根养力而四人已在石梁外高唱曰南峯至矣起而前仆曰此希夷避诏岩也余凡行以目昏不敢流盻竟不知已达岩底因仰首怪状可愕岩上覆如屋似蜂窠然颇类太湖石或类波涛荡潏所为淡黑津津焉余坐观不厌自谓不世竒逢细貌之仅得仿佛西南角一罅明透可侧身入余命僮掖入之及罅半见罅外树梢动摇日影流罅中闇稍分上滴沥如雨阴气挟罅风扑人巾服皆润下湿不敢进僮曰壁有镌字四行不识字不辨余眊亦弗之识俄罅外喧声意游者相与仆曰吾之伴三人也僮因呼其名答在朝元洞待由是自岩底北旋峣兀中度小又度架枝代者三若波舟之所摇荡古松一根拔卧岩上阏道勃窣逾松上过得真武祠遂入谒蛇在前记晦翁谓其本北方武宿非实有此神盖其教中设为形像以神之耳余谓干鱼朽木题以大王居士便能威福此何足怪从祠畔上登挟石防转峯角皆石版布道防外临絶谷试防瞰怵然神凚瘁不可当闭目低首倚壁始定峯南面上下壁削亘东西皆防也异焉伏石版下觇盖镵壁成崿以叠石置防面之中窽石以入则所谓元元洞也深可四丈广近之髙又倍焉纯白如雪中设三清像诸神旁防凡供奉之具咸备余问故于主者岳师师曰昔贺老师营此四十年虽凿焉而不敢碎石下坠坠则雷动龙潜故也自尔且凿且运不胜其劳功未就而师亾继以其徒甫就洞外西数步师又穴石版鏁以下达西转则师之避静处也沈生等跃然往观余不敢从倚防待二时许还生曰穴之下则鏁双垂鏁尽则板道也穴道相距不知几十丈石杙插壁以当其中缒鏁下至石杙少息复缒至版道又少息然后攀鏁西行数十步渐髙又数十步始及避静处回视版道则载之铜杙之上而铜杙则插之峻壁之中外虽有防木久多腐以鏁是赖掩其振摇石杙一铜杙十七竟不知作时于何所置足防之外下见松顶如灌莽在杳防中师去此几时其室其爨所犹在然非凭土凭于块石之突崖耳室畔石洼不深水则满岂师借以食饮者欤室之西则别岩也岩类俯首形遥覆室上上镌全真岩三大字赤色以实之虽知人所为然上不可下下不可上其履虚而作之耶何其神也吾版道之初蹑也知有版道而已矣暇他及既至而得其所以危是心也始不知止于何地我辈壮年恃力不少怯今精夺于此矣去洞沿故路东行降八九折縁磴复升巨石错峙石分处如甈下视类井底黝不见物然两木倚石可下问之仆仆曰安真人肉身所沈生率三人下观余坐石上及还谈真人坐石龛不坏具衣履如生人抑坐逝处耶跻石以望见峯顶羣松如沃峯背类覆盂麤皵如砺可纵步四人争先若飞余至此已攰甚足不吾许殆及巅憇龙潭旁掬潭水颒面潭有三深浅不等深者不过二三尺仆言虽大旱此弗枯窃意龙潜深渊恐未必在此然神物固不可以常理推也志虽称顶有池生千叶莲觅之不见不知当时骑茅龙天飞者其由此非欤最髙处一松孑立余倚松望信乎诸峰罗列似儿孙矣云适生从玉女峯东峯两间出倚风作嬾态歘突然北涌似颠崖状既而复还渐幔于松巅不动如憇而山北所见皆漫漶不可识意彼或仰瞻吾固在云表也青莲居士谓呼吸气相通帝座非此而何尼父登泰山小天下彼果及此耶既下又东行至龙神祠祠之外小碑一辞翰具美有道涣而为气气运而为精精变而为神神化而为灵等语因爱而再诵忽祠畔二小鸟下上峯壁不鸣青灰色颇类脊令尾稍短不知其何名岳师曰此鸟相与久矣饭熟而乞食于我食已即去或寘粟掌中亦跃以就啄师年八十五矣两目俱昧然往来祠洞间陟降如睹非有道者欤不然安得人鸟相防如此
　　过东峯记
　　由祠北防而东取道松间忽有物行松上大如防尾芃芃然闻人声矍视不复动仆辈拊掌激之越树去行二里所至祠山祠入观焉山水画满壁颇似范寛家法而浑不及化余笑曰此中着此画作者固无足责命之者谁欤老君殿中居杨师迓予谒之予再拜因思吾犬子谓见之犹龙口张而不能嗋吾安敢不拜师出果茗松花粉供余并以万年松数十本为赠盖卷栢之属而不屈者虽有松栢名不过石上小草耳卷栢亦以万嵗见称于本草则知二物固皆槁而不死者矣大松蔽峯顶清悄幽閴殆不可为情然过青柯平来松弗他杂唯白杨一二间之每风韵松林杨叶作防防声如按如节彼吹竹弹丝敲金撃石者其近欤余偃仰是间意风味未减贞白殿之东则东峯尽处也下望平野襟怀洒然逺近诸山相闯于烟芜云树之表黄河隠显东迤如带潼闗冈垅积苏于河滨遐览未周云倐阴渐黒平野交晦予疑而东向立风飒然自西南来万松皆鸣松实交坠日斜透云罅出云影渐北逝遂散余与沈生磔松实啖之索苦茗于师以助其胜俄林中有声若陨物然予怪而觇之仆辈皆在松杪摘实以乱掷也于是俾沈生囊顿以备骑驴疲困之用稍南一炀突出于松底下磴迹之得石室焉旷朗可容四五十人都灶湢所等举不敝乃知居者固盛于昔今惟一人者荒凉无养故尔禽声不上青柯平虽因于髙寒而亦因于无养也闻是峯可翫日于天未明之际而粮少不敢居唯问师仙掌何在师指在峯侧而玉女峯可迫观于是别去
　　宿玉女峯记
　　降而西可二里许东折渐上时正午稍热渴且饥遂团坐松阴中食所携新枣至是无磴多倚木于石代之危且弗固因枝防为级皮脱滑不可登五人相与援推以进凡一十余处既尽则玉女峯顶也尝闻女冠杨氏名妓也年少入山今耄矣初食松皮八年始火食或絶火则枵腹坐偶大雪不粒者七日亦无恙竟日夜弗卧余心敬焉因访之石室中尸坐如寐见予起相见具客主礼笑曰此山罕闻人声或闻之林中则指以为异君何来之异耶余以所癖所偶为对就问其入山时则三十有七嵗也今已七十有二矣自云一生无疾观其顔虽非丹而精神粲然步甚健固知其有所养也初见未敢扣引余步松间风适来激峯壁直下如箭寻穿于林中松叶皆沸鸣度壑而去相与立隒端目送其披靡者因指西峯东面窊隆如莲花谓余曰此正所谓西岳莲花峯也安有峯头池井之产予疑焉未之决至玉女殿道玉女所由观洗头盆盖石上一圆坎尔水绀碧不干集仙録称有五石臼不知何据之殿右观韩姑姑遗蜕遣僮撤所障乱甓启棺盖窥之卧棺中如初殁者杨氏曰殁几三十年矣唯槁不腐以杖擿其足亦不僵有道者乃如是盖杨氏师也大石如殿正坐上而杨氏石室则借腹为之覆余问以昨之所不能辨乃杨氏采薪以虞雨雪之或及也由殿前逾石梁北眺崇冈廓然然貍豸不能进冈半有大璺焉杨氏曰唐宗祷雨抛简处也下通黄河虽未必果然恐或有自复旋至石室前指以迫观仙掌所在余与四人循东峯北行斯须林断豁然乃东峯之西北壁而玉女峯之东北岩也岩西弩如鸟啄距东峯不逺上丰下缩瞰即魂褫弩处小松一生附岩侧不见根句出岩上者三之二中无鳞而光仆曰此舍身树也游者抱树转数匝则获福予僮闻即抱之转不休峻遏乃止岩正当仙掌可察遂坐忆王涯仙掌辨谓峯有五崖比壑破岩而列自下逺望偶为掌形俗传则曰巨灵擘剖掌迹犹存余因思之涯之所辨又似得于传闻使果见之宁作是语不然则亦逺望而已未尝如吾之迫观也殊不知膏出于璺溜以渐淡黄微白间之黒壁中上则五岐下则片属岐者如指属者如掌复有细溜无数杂五岐间逺望之则惟见其大者故五岐如指耳宁有五崖比壑破岩而列哉由此观之俗传固非涯辨亦未得为是且膏所溜处比比皆有岂唯此掌为然山石本黒其或淡黄微白者皆膏之所溜使然也此掌外唯日月岩最多其次则东峯西壁近于杨氏之石室者其色其状与此掌溜痕絶无少殊但彼不类物形故不以为异而不称耳虽歴代硕儒其诗赋等作举同然一辞于巨灵之擘而不之究何也然则天下古今贵耳贱目讹以承讹者安知其几多耶将暮假榻杨氏石室中坐定微请所有则畣以待尽而已再请亦然余知其弗襮不三有光如灯度石前松林中仆辈惊指杨氏徐掩其户曰与尔何预岂记所谓昭明者欤此亦可见杨氏之定力矣北牖渐明余出望月然隠于东峯弗之见乃与沈生步殿前以待之二更许光射万松中碎影满地风飔飔然自歴三峯来松声外絶无它音清固不胜寂亦难处因退寝夜若半大声叠阵如涛雷然孔隙皆唱喁明处寝黒知云风欲酿雨也然仅携三日粮遂惧数视聴竟不得翕目待晓风幸息曙光复来趣具饭下山至都土地祠仆还指南峯端如练者曰水帘洞也以昨之弗知小立祠畔以聴杳不得所闻诵徐凝恶诗一噱而去午及青柯坪觅所置杖亾矣然降比登颇易步可与四人敌因思宫殿林木得全于上者险是赖耳然不知铁鏁之所经始路何以识人何以登鬼欤仙欤皆不可测已余学画余三十年不过纸绢者展转相承指为某家数某家数以剽其一二以袭夫画者之名安知纸绢之外其神化有如此者始悟笔墨之不足以尽其形丹碧之不足以尽其色然是游也亦非纸绢相承之故吾矣箕踞石上若久客还家而不能以遽出也三步回头五步坐乃于我乎见之虽知毛女峯隣于上方而不识其处仆言王刁三洞山外之西及玉泉院时日已在西南隅矣弗果往午饭已热如炙籧篨卧院前亭上绕亭皆泉声尺咫不辨人语因惫竟睡去二时许始醒诸道士索留题爰口占书希夷像之壁间以出呜呼生太华之方由太华之侧古及今安知几许然爱焉者亦每以艰险自画而不之遂虽少陵枕籍闗中亦望焉而止耳天下竒絶处固有系乎縁之偶不偶也郗诜谓山行洗尽五年尘土肠胃吾尘土五十年不意中得此行虽遘一遗十而秀拔之神雄特之观亦足以畅夫一生之拳局矣昔人言会心处不必在逺窃意未得至此恐未可谓之会心余子平之累已向毕而遐蹈未能者以母氏之颓暮故也掇其大都以志竒遇
　　重为华山图序
　　画虽状形主乎意意不足谓之非形可也虽然意在形舍形何求意故得其形者意溢乎形失其形者形乎哉画物欲似物岂可不识其面古之人之名世果得于暗中摸索耶彼务于转摹者多以纸素之识是足而不之外故愈逺愈讹形尚失之况意苟非华山之我余余其我耶既图矣意犹未乎满由是存乎静室存乎行路存乎牀枕存乎饮食存乎玩物存乎聴音存乎应接之隙存乎文章之中一日燕居闻鼓吹过门惕然而作曰得之矣夫遂麾旧而重图之斯时也但知法在华山竟不晤平日之所谓家数者何在夫家数因人而立名既因于人吾独非人乎夫宪章乎既往之迹者谓之宗宗也者从也其一于从而止乎可从从也可违违亦从也违果为从乎时当违理可违吾斯违矣吾虽违理其违哉时当从理可从吾斯从矣从其在吾乎亦理是从而已焉耳谓吾有宗欤不局局于専门之固守谓吾无宗欤又不大逺于前人之轨辙然则余也其善处夫宗与不宗之间乎且夫山之为山也不一其状大而髙焉嵩小而高焉岑侠而高焉峦卑而大焉扈锐而高焉峤小而众焉岿形如堂焉密两相向焉嵚陬隅髙焉岊上大下小焉巘邉焉崖崖之高焉岩上秀为峯此皆常之常焉者也不纯乎嵩不纯乎岑不纯乎峦不纯乎扈不纯乎峤不纯乎岿不纯乎密不纯乎嵚不纯乎岊不纯乎巘不纯乎崖不纯乎岩不纯乎峯此皆常之变焉者也至于非嵩非岑非峦非扈非峤非岿非密非嵚非岊非巘非崖非岩非峯一不可以名命此岂非变之变焉者乎彼既出于变之变吾可以常之常者待之哉吾故不得不去故而就新也虽然是亦不过得其仿佛尔若夫神秀之极固非文房之具所能致也然自是而后步趋奔逸渐觉已制不屑屑瞠若乎后尘每虚堂神定嘿以对之意之来也自不可以言喻余也安敢故背前人然不能不立于前人之外俗情喜同不喜异藏诸家或偶见焉以为乖于诸体也怪问何师余应之曰吾师心心师目目师华山
　　披图喜甚复戏赋此
　　山林天地间岂独栖百灵许作欲海岸而乃落落星我生素蟠霞外情广斥万结千复萦但闻喧豗喷激动地之怒霆不逢巃嵸旁魄插天之翠屏塌翼铩翮蒿鷃并从他九万趋南溟断蓬一旦挽我伴遐征翕忽迸落北斗城招拒宛似宿有盟期吾气达青云之上京勇贾未数腰带鞓何必直蹑凤皇翎乃知不待龙峤经羽人幽子纷相迎烹芝采薇敞岩扄未暇云惚恍泉珑玲存防注险扶至精步不在趾意以行五十二年滓秽羶且腥电飞泡灭霜叶零谁为拥肿木谁为浮游萍左招呼子先右招卫叔卿茅龙白鹿羽盖霓旌南峯上头如幔亭须臾泮散入杳防万松拥翠风泠泠归寻故吾了无形惟见攒峦丛崿偪塞綘宫之虚明深青浅青秀难名彼承此接不可胜拟烦夸娥二子未敢以使令醉呼元鋭处晦及陶相与舁送楮先生
　　图未满意时欲重为之而精神为病所夺欲弗为之而笔力过前逺甚二者战之胸中久不决弟立道谓此古今竒事不宜沮力激之由是就卧起中强其所不能者稍运数笔昏并至即闭目敛神卧以养之少焉复起运数笔昏同之又即卧养如是者日数次劳且悴不可言几半年幸完鸣乎意于是乎满矣然传色将半忽精神顿弊甚欲毕焉而掖与推举不足用思满城风雨近重阳一句尚可寄人况此乎遂罢弟立道儿子绪皆酷好画惜不暇习吾心思目力已竭于此矣再可强耶因授焉以慰其所酷好既授矣珍之亦可忽之亦可私之亦可公之亦可用为睹物思人之具亦可视为手泽使后子孙相与慎惜亦可贻之好事亦可吾不能效平泉山为身后计也诗
　　入山
　　庐山秀在外华山秀在里要识真面目即彼铁鏁是铁锁悬当云上头纵横曲直是谁谋吾今判着浮生去不见神竒不罢休
　　玉泉院
　　百道泉回面面幽琮琤音韵寄防搜兵余道士浑随俗火后堂基独占秋尘迹未縁幽涧转野情先绕上峯流院前洞有扶摇在笑问如今得睡不
　　瀑布
　　白练银河与白龙竞搜幽语鬭新工我心要鬭无搜处移入玲珑窈中
　　镜泉
　　微涟不动见容成防却蝉鸣与鸟鸣忽有小风轻飐过暗移清影上岩屏
　　石闗【即第一闗】
　　裂石为闗似洞门天悭神秀此相分不曾临涧先眠石未暇登峯且看云鸟弄只从中界断松声専许上方闻谁人更似周徴士不怕钟山孔氏文
　　上方峯
　　铁锁髙悬直壁青上方形胜杳防防西空通隔世路金仙已跨摩云翎觱沸音中怅年晩娑罗影里问谁经爱河未上超然岸只到峯根看画屏
　　青柯坪
　　不识青柯义﨑崟独此平山当攀锁处微觉有松声古殿云来往游人鸟送迎神祗香火断连我困肠鸣
　　日月岩
　　何年斧凿双形虽不流光却有名忽悟此身浑旷在带将幽媿上岩亭
　　千尺撞百尺撞
　　千尺亭亭百尺连秪縁竒观在层巅欹斜朽级难为步飘忽飞魂只看天云谷可探神未许松风宜聴耳无权老夫敢向危中过不是真仙亦近仙
　　老君离垢
　　缀木悬崖作径通下临无底翠朦胧丹元来上青琳馆龙曜先离紫极宫下界红尘终在地上方清气却随风崄巇难断凭陵辈惊得幽人满面红
　　苍龙岭
　　岭下望岭上夭矫蜒蜿飞背无一仞濶旁有万文垂循背匍匐行视敢纵横施惊魂及坠魄往往随风吹午日晒石热手腹过蒸炊大喘不可当况乃言语为心急足自防偷眼羣峯低烟烘浪掩掩日走金离离松头密如麻明灭无断期谁知万险中得此希世竒真勇是韩愈乃作儿女啼
　　镇岳宫
　　万松深处敞彤扉绕殿笙簧步嬾移忽见满庭金琐碎一齐防却聴声诗
　　西峯
　　渭水载残日金蛇烂西游分光到岩阿我在岩之幽平田豁万里紫烟日边浮参差野人居明灭芦花洲复岭下回抱攒峯上森稠大松纷仰千数至几万休崇冈草一无鼇背濶且修扶藜立背端烈烈长风遒郁勃当此时尚待随风流壮观不可言何山敢同仇西方金屈蟠气发难自收化作神秀区压低四岳头吾今幸何深顿惬半世谋明当过南峯今宵且夷犹寻诗志所歴一毛于九牛
　　西岳宫
　　东岳行宫每每分金方元气秪孤尊千秋像设严谁凟万劫兵残岿自存肃肃阴风秋倍早沈沈云树日长昏杜陵老子何多累空忆真源只漫论
　　巨灵迹
　　掌形虽谬是天成足迹镌来益可憎真妄恼人禁不得步将林里聴松声
　　避诏岩
　　希夷先生爱睡者睡去那知有晨夜胡为留迹与留声惹得丹书到林下到时却避无乃迟声迹既留能致之然非卖畚扪虱汉解识九五真龙飞真龙未飞良有以元元之依竟谁是笑声忽动堕驴时径入深山白云里安期固是神仙伦预项干镏能亾秦未忍乘龙自长往闲将枣试时人
　　朝元洞
　　石壁天所成洞以人力制平处岂不多取难非取易老师若常侣安得有此异不知经营时顿足在何地工搜神僻妙磔造化秘既非苟且为知歴几百世设使容易隳再有谁可继我来觅幽胜乃得理外意阑凭无底谷丈尺岂可计松头乱壁脚插翠气扶阑试小瞰神宅歘鼎沸只为定力防惹彼林涧媿古训衡不骑我却自买畏闭眼待神归从容问何味
　　贺师避静处
　　窍石石阑里缒锁索隠极凿崖种铜橛载板以西适置屋何所凭凭向突壁石虽曰恃锁过朽板未我惜上视不敢伸下视不敢息满山皆静处何故作此癖师去今几年犹余损神迹我怯固不往闻言也心惕托彼毛文锋定作半面识
　　安真人肉身
　　块石中分瞰底深栾栾遗槁坐岩阴如何不似子先辈风淡月明无处寻
　　龙神祠旁二鸟
　　祠边两小鸟相倚道人室厨中炊饭香即至不相失啄粟就掌内了无猜与栗嵗月知几何相防秪如一乃知豚鱼信固自我所出幽幽入静极籁尽山空虚我辈若不来鸟外其谁欤形性本不同形性本不异回首看流云悠然似吾意
　　南峯顶
　　搔首问青天曾闻李谪仙顿归贪静客飞上最髙巅气吐鸿蒙外神超太极先茅龙如可惜直到五城边
　　龙潭
　　二三浅坎在松根传説潜龙或上云直待虎头来战汝早从南畆看飞尘
　　水帘洞
　　隠在南峯背如嫌世俗知偶从青荫里微见白光垂飞溅随风逺琮琤上谷迟众仙闲出洞可有在钩时
　　东峯
　　此峯佳胜减三峯不断幽期只有松拜罢老君无托处卷将余意坐峯东
　　仙掌
　　崖璺泣膏脂俄然掌似之不穷亲到实那识旧传疑岩壁何曾破河流本自驰是非无尽极搔首看风枝
　　舍身树
　　絶谷抽岩直透云小松依壁寄危根要吾也似轻生辈待取他年问伯昏
　　抛简处
　　大地焦空雨泽空往曾抛简震潭龙只今无限焦枯地汝却昏昏诈耳聋
　　洗头盆
　　洼水含清照面光不妨阳亢与风狂游人若得仙人杖先觅长生不死方
　　宿玉女峯
　　假榻玉女峯主人有深意谈出无语妙语入不计澄明纵横发沕潏左右至不言求生难但曰待死易色境透闗过总是平穏地优游世五年何曾有颠踬随时烟【一作翊】火食无即行坐憇既识上山真寜迷下山伪顔虽不桃花亦不霜草悴要之非矫亢只是不出位我生日竒蹇未觉久自弃一雨悟无学恇然莽无寄松林延幽风倐忽天乐沸如此有余中肯放希夷睡
　　玉女峯待月
　　万松林里夜萧萧月影来时转寂寥试看影从何处起正东峯上水波摇
　　月下观诸峯
　　月下观山夜色多剖藏无奈月明何精神正在微茫内不道龙蛇满眼过
　　枝梯
　　如此为梯也可猜不施工巧故危哉知师拟判仙凡路已过苍龙岭上来
　　玉女殿
　　太极总仙天明星入道玉浆含羽翰璇盖荡云烟龙马真随化神也得仙满庭松荫好匡坐聴风弦
　　石
　　巴西晏从几春秋宴里张鋋见汝不岂怕子明饶舌辈闭精行气在山头
　　韩姑姑遗蜕
　　云牕雾阁幔重重青鸟丁宁是浪通未是清风连蜕在百千年后漏函中
　　西峯东而莲花形
　　玉井十丈花欺我亦已久巅池千叶莲寻池复何有果是莲峯望或开记者之辞又为谬传闻不足信托意不足凭窊隆偶尔如花形便谓此山縁此名我未觅胜胜已盈谁真谁伪何须徴世间图牒多耳聴未知吾眼真搜防我诗通我怀不为稽考作且看鳞动山光来化作笙钟满林壑
　　女道士室前夜见流火
　　光明俨如燐流过林松间神乎乎那可知睢盱睒防惊仆眠东坡定力人胡乃空茫然我虽未至见道边固知神与人非悬存亾本常事已付于不言女冠掩户何爰爰脱畧之语复谁肩此或摇其中安能块独三十年
　　入夜闻声疑风雨大作不敢睡
　　松底踏碎月过清寒不支窈哉石房深矮榻聊自宜大声忽怒涛拉此牕与扉初疑雷雨交挟以羣龙飞又疑度朔辈夜半窟宅移苏磴倘霡霂那识吾是谁止持三日粮有计安能施转辗不可当两目无合时所赖窗纸明未受烟雾欺久之声渐吞喜报幽田知魄妖方拟过壁隙光陆离起视东峯端日色已满枝布袜青行纒尚可迂濶为趣饭谢主人厄陈闻仲尼七日枵腹坐更有谁能之
　　都土地祠
　　香火萧然栋宇卑满山松树送灵吹虚名止占都祠在酹酒刲羊让与谁
　　坐松声中了无他音
　　一味松风外何曾寄杂聴空闻归澹漠悟透沉防雷岂坤余转萌非腊后青有诗持换取来制白云亭
　　铁锁
　　不似区区子午间长教虞吏断登攀伯梁度世无寻处卷取松风独自还
　　凡铁锁乃凿石为窍种大钉缀鏁其上故能久而无朽然或间有缀于木橛者回思始来葢掩于不知而不栗耳
　　目力在云表见金不见人入齐流沫地何处索形君林中遥见白物如兽上下桃逸从者疑是野羊余因记韩泉卫叔卿之流皆常乘白鹿寄迹是山此或然欤
　　有鹿无仙鹿自奔似骑黄鹤上秋旻何当快与刘根约白玉牀前看紫云
　　下山及苍龙岭回瞻四峯端视始上时虽无云然不能优劣也
　　四峯参差兄弟相保有云固佳无云亦好其中妙意惬我怀抱来虽匆匆去不草草眷恋难舍似得至宝天台雁宕仅可舆皁岂料不意惠此幽讨丹青摹之宁合天造谢眺诗雄固是竒藻吾今传神未怕压倒擕双清还于以终老
　　岭下枯木
　　杰立已如神东南一枝緑名称未能辨竒怪不可读繁根万蛇拥石为何罪束曾无九方歅驻彼遗外目只疑夜雷风窜入天飞族濡毫收仿佛备一百不足持向画家流休夸闭门独
　　岭以上絶无鸟音寥閴不可胜既下忽闻喜而有作
　　相命相求万緑中如何不可过苍龙闗闗一进兜国便有双柑斗酒风
　　初至岭下时沈生预祷山神祠及还憇祠畔其侮心形于动静间以此讥之
　　行抵苍龙顿怯心殷勤祠里致辞深如今裸袒当门卧止见青松满地阴
　　近日月岩处有大石如蒸饼状无突陷可顿足然凿石上为小坎托足端恃鏁降登众疑经始时不知何法先登以制坎锁
　　半规盂覆断攀援林底林端接翠烟莫向鏁中寻混敦崇镛髙处有冥筌
　　下山近青柯坪
　　竒秀掩巑岏休论五十盘半生贪偃蹇从此解媻跚一涧破秋寂万松嘘昼寒自知清太重不敢再回看
　　至青柯坪觅来所置杖已失去
　　不是江心蟠石种何縁无水也通神只愁徳裕真龄见谈看方兄与铁君
　　青柯坪神祠旁井
　　与山俱生天所造伯益前身此中老云安热恼正纷纷寥落寒清闭秋草
　　路断处以小枝横阁危石上接过
　　长有木彴惧况此枝桥艰目走﨑崟外神沉杳霭间玉浆宁易许熊果未轻颁倘然虀粉去何物尚浮环
　　第二闗其中风烈太甚不少息
　　阴风一何劲箭发无停机阳光虽回环不敢闗内窥岂以尘躅来俗尘与之飞吾今洗心入饱贮羣清归入既不我嫌归何尚余威老怀亦自坚未仗十八姨披襟扫苔卧故待秋阳西
　　第一闗所储乱石
　　阴气满深谷未闻松栝枯有谁曾摆落规此小成都闗下林中二石如虎竒不可状于是悟画之所以然
　　描貌三十年接折纸绢里槃礴谢班寅防风走秋水初上山时过上方峯逢樵子余问青柯平尚悬几里唯放歌去不吾对及吾下山至石闗而数樵过问余来处曾有伐木者否余亦笑而不答戏赋六言诗髙唱而下
　　昨闻青柯逺近长歌一似无闻欲验朋从何处请君自上重云
　　逢归云可爱
　　一朶归云静徘徊正好看匆匆恐惊散不敢上林端因树木翳密不能冠巾但科头上下然时被罥髪
　　如此头颅已自休但知疎嬾送春秋聊曾章甫趋南越依旧华阳老故丘暴露不愁萧詧见钩牵还动管宁羞明朝试问卢蒲嫳也过名山树下不
　　适一峯在众峯中特秀然不识其名
　　物不自名名于人有名何似无名真此峯偶尔防主宾桓伊吹笛王猷闻我今别汝汝不语却肯相随与相处倘然有客问何名请上山头自寻去
　　经昨所蓦之涧反有怯不自胜之意
　　礧礧布渟琤潺四面并试寻来处熟忽动老心惊石势熊渠虎风声永固兵自怜人我杂无语看云行
　　隔林泉声随风出不得见
　　窈窕锵鸣不见形两情相倚进无声闲云忽似神交倚行到声边再不行
　　古藤疑为蛇惕然
　　神伤山行深杜子岂欺我古藤屈蟠处欲进还不可李逺石饮镞于兹见么麽绛宫一方寸天渊复水火可系竟何时含羞涧边坐
　　山中无竹
　　乾坤清气浩莫主入兹山秀如许清中犹带镜泉寒无乃虚心苦难处渭川川上隙地多龙飞一夜风雷过防形余迹了不见闻我武公淇澳歌
　　山口神祠不知谁氏将出山辞以谢之
　　香烟与灯熖樊然咽昏晓岂其威灵深能致愚民祷胡为都土地凄凉闭山表同方不同福谁谓神为少縁非偶尔得未闲幽明道吾生济胜具不似许掾好将非神我资一洗寰区扰未暇与民同题诗谢幽
　　闻王刁三洞在山外西崖上中藏古书甚多然无由至
　　幽经秘録弱水外何以得到兹山中倘逢叔夜能相许会伴长休学御风
　　出至山口别山
　　出山何如入山时得则懽喜失则悲既非长往胡不归有形虽逺无形随同行之伴各有宜故吾未辨今我谁图中索骥徒尔为骊黄牝牡神持机旁人不信微乎微丹青咏歌还相知不诗与图形乃遗诗之图之形非迷自赏未已复自嗤欲言不言忽防之五十二嵗气日羸今当与尔长别离西风萧萧吹征衣
　　玉泉院前亭上睡觉将治行而黄翁已遣僮以骊相侯就宿其家戏题此于壁谢之
　　虚亭梦初断落日在林杪行縢草屦正经营山口宏声递空杳亭边引领感相慰君意何多世何少掀然岸帻掉鞅出淡淡荒烟送归鸟玉川吃茶尚生两腋之清风何况吾胸满贮三峯之大好不妨吐出与君看但恐君家容不了
　　黄翁置酒问所见
　　六年观【一作官】此怕登峯虽与中邻似不逢一让老夫判死去却探吾趣酒杯中
　　初拟下山谒华阴庙归兴急不果
　　东面神飞西向【一作面】还一心双系茫间却随驴子长鸣去竟是真闲是假闲
　　华阴驻马桥见泉而思其源自山中出
　　一派泉过驻马桥意中寻到华山椒明朝背汝西边去莫望潺湲恨里遥
　　骑驴行食所携松实桃枣以适
　　防桥风雪寻诗处何似携清啖果时说与小僮浑未识徐徐分付与斜晖
　　华山西北夹路皆荷花望不知其顷之为几大石小石错杂乎中边询之途人有老者云此地本山址昔因崩而下陷故水聚荷生
　　池莲井莲俱无徴上峯下峯空复情山崩地陷忽露形烂熳化作千娉婷水晶之宫秋眇防绿娟红腻琉璃屏俊驴健仆风泠泠欲行不行杳难名汉皋洛浦方合并野人解唱江南声
　　至罗纹桥卖酒家作早食所止与少华相对
　　二华兄弟行弟能如乃兄与兄金兰采见弟宁无情今将总相背欲说谁解聴仆夫往晨炊孤立难自胜髙树方掩冉幽泉亦珑玲携之以西还云尽秋防防
　　就华州市民家造饭面少华而食
　　对山飡饭也风流错认云端是旧游一阵野风尘卷地却疑相近庾公楼
　　过郭汾阳庙入观
　　幽清涵虚怀山阴转长道穹碑逺烟外忽堕青林表【阙】
　　外门戚戚复依依遥指南山云西风
　　忽东驰直至沧海濵云东有西日见汝将何辰斜阳射车中秋色含逺村茫然谢君去杳杳轮音闻
　　过渭南
　　挂冠寻竹渭南村那识无人与有人但怪此心笼不住时时飞上华山云
　　罗纹桥少憇
　　行到罗纹两华昏似怜重见故披云惊风忽自知吾意拔去防青却袂分
　　白团铺对少华
　　风劲白团邮髙杨满树秋趣从危叶堕心与断云流自判终南【缺】
　　初来穿林悮蹑狭径旁几堕崖去及还见之作此自慰
　　覆舟无伯夷祸及向谁咎重经蹉跌处翕忽神不守除却夏侯公谁复闭目走垂堂岂无识其奈摇中久安能如芸夫蚩蚩老南畆为眼不计脚聊随简斋后探幽非离羣契妙自独有渊乎真竒逢可谓不吾负神交自兹往盟作防年友何必强求仙直要骑茅狗所困良匪薄所惊亦复厚持以问东坡河豚此同否
　　希夷匣棘梗不得入
　　攒棘拦人不许亲岂嫌吾迹带嚣尘张超傥与诛茅地突破门前五色云
　　石棋局
　　奕仙何处石枰空细细松阴婉婉风岂为商山难固蔕共呼风雨上飞龙
　　摘涧上似橘者于上山之时然酸苦不可食有感于中下山重逢复摘之以翫因赋
　　似橘未挟霜青青照泉水长安不相见触下宁不喜如何洞庭实忽吐兹山里平生笑汝阳涎流于麴车乃知老饕心不掩闗中夸踞石觊大嚼慰我燥且渴童子撷得来竟为蜇惨遏取貌失子羽信言迷宰予把之行且看于以惩其余
　　樵声蝉声相杂
　　悠飏樵音窅窱中似将律吕与蝉通出山一片皆平地尚待朝南暮北风
　　小棘匝地掩径挽衣步不得少纵
　　纵横攒丛如短莎髙低迎风摇翠波抠衣蹐步犹我拕探幽欲急反蹉跎尔胡不去吴王宫里伴蓬科又何不去洛阳城内埋铜驼岂来此山牵制畸人野客之经过我生之余知几何一到不再从尔多傥或考槃为尔当和丁丁歌
　　觅毛女峯不见
　　不见其峯见别峯于喁呼恨满山风因思珠翠逃秦日拄杖看云自热中
　　曾寻落雁峯不知所在疑即南峯异名至此见峯因而思峯
　　呼吸通帝座峯指落雁尊我已极其髙不见南峯隣南峯之上天可扪清都有无吾未闻忽逢征雁急缥缈注目送入南峯云
　　老君炼丹炉志虽载而不见
　　朱雀河车入道梯翁何故也为之暮年岂有筌蹄累付与刚风一阵飞
　　始至玉泉院时从院外西转将上因目击动中稍立以挹其槩欲赋诗未暇今还至所立之地却赋此以补之
　　昨转希夷洞傍山两画屏宿云团滃白防峭吐寒青初晣雄嘘彩余烟小遯形劲风传逺势连树报繁聴苔径阴长防云闗窅不扄气从当夏肃叶趂未秋零化韬空曲神机注冥地闗才小试灵景顿孤醒真秘怀招拒浮辞忽巨灵茅龙将几化船借是何龄麽醯中蠓浮游水面萍未麾儿女恋那得凤皇翎一任悬危锁须当到絶陉只今酬愿毕诗以记曾经
　　玉泉院中谒老子像
　　呼马呼牛只旧情我来不借仲尼声悬知苦厌支离说安敢重繙十二经
　　玉泉道士携游果园
　　清旷满虚襟飘飘正不任道人初未晓邀看枣桃林幽鸟窥红颗泠风进緑阴匆匆难大嚼双袖似囊深
　　道士汲泉烹茶摘胡桃以供
　　清泉鲜果醉仙风活火枪旗韵里通坐久忽惊吾丧我安知何处是方蓬
　　小峯当玉泉院前道士云此白鹤峯也昔金仙宫主始居于此因宗迹之遂跨鹤飞上上方峯故名
　　金仙曾此栖必有竒胜处我初入山口意向三峯注还时气萧飒只可亭中住神凝目力聚并上峯头去流云忽相知油然满峯树
　　赠玉泉道士
　　五十余年扰扰间每逢山处似无山嵌岩窟里寻三昧神秀丛中见一班既解梯飚乘猛进何须咋齿悔狂攀他年倘许重相见会向师前问九还
　　卧玉泉院前亭上
　　危石戴修亭流泉面面声便从深樾底闲趂好风清支体虽攒聚精神正杳冥蘧篨知此意陪到日西倾
　　书希夷卧像洞壁
　　四百余年睡未苏得非我更吾近来片石蓑衣上还想张良范蠡无
　　示沈生时生将还余姚
　　不及尔健步可如吾会心倘非援策便那极闭藏深有语宁真契无言是至音故乡归去也何处忆蓍簪余僮张一颇慧闻余有登山之谋力劝行及入山乃能体吾爱画之癖当摹写时每索竒石怪树以报逮余还家为图间有防者又能以其所记裨余余喜其弗俗也为絶句以赏其异
　　只道余成解析薪岂知清思也能分子渊虽是吾宗族断不依他制约文
　　游华清池
　　胏浮山与华山隣不敢同清却占春拟傍石莲花畔浴只疑犹带范阳尘
　　丘丈云防桥东村墅陈用彬吾故人且好客好事可一访以资午食及欵门通姓竟托疾弗接
　　坚忍黄肠虚灞桥访仁轨斜阳欲堕地门闭睡不起囊空去家逺鱼待西江水常闻字难煮岂意今在已无边华岳秀总聚襟怀里如此又同人宜乎涧林耻
　　还入长安城东门
　　峨峨长安城落日游子入东风卷清气欲进还自立行人不相知竞逐短景急纡余松声窅泱漭岚气湿归臝纸窗明拈毫以收拾
　　至家以山中所得松实万年松分遗友人翼日皆见过请谈所遇
　　偶携山物餽诸公明日都来问所逢心口未曾期吐露图诗先已解形容玎玲环佩高低涧缥缈笙簧逺近松正御风将还白鹤忽随云又上苍龙当门攒秀青巉絶绕屋流阴素叠重岂念颓龄蟠防思故将竒遇送萍踪虽难似我飘翩步还可平君蔕芥胸语罢忽通南郭子不知宾主更何从
　　余从山回友人王橘洲以鵞酒见饷期共饮问所得诗以酬之
　　我自登山看白云鵞羣何事特相分此襟不许肥羶汚明日清茶说与闻
　　乡人徐仲瑜见访谈其曾至上方峯所见之详因有失机之憾
　　直壁无恩鏁厌人宫佳胜似迷津不知商岭真防汉将谓桃源独避秦逺树摇情低野甸断云携恨卷秋旻从今要我知君勇待伴韦郎过两尘
　　尝见石刻本华山图以为形似不过如此及既登而还重见于姜月心家不觉失笑因书此于其上
　　世间丹粉竞纷纷若个能知伪里真但使初心随眼转不妨延寿写昭君
　　余作华山图未完苍黄中竟失去访之乃为某所得及余登车东下忽持以见归
　　处晦文锋揽胜回好怀知白正同开武陵一旦都邀去待我东还却送来
　　后东行过骊山
　　莲峯登罢弄温泉风腋飘飘欲上天旧意不随新事改暗中陪我过山前
　　至新丰丘丈寓所期与理旧情而吐今意不料已先我东还矣不胜怅然因为是诗竢便寄与
　　太华天下特故作四岳冠深深括神秀眼到不忍换卷命付铁锁坠魄化白汗险极岂不知其奈癖未断会心难措辞静处自把玩厚哉丘丈徳遗此青玉案我若图报之岂可锦绣段拾遗老闗陜秪得平地看乃知稀世缘不在计与筭古今多少慕往往交臂散吾縁独何深乃愿在一旦归乡五千里日夕方寸乱嵯峨仙掌岩缥缈云台观会访扶摇公与我分一半
　　东峰杨道士所恵万年松置之箧中时一玩之以寄遐思
　　间气何私汝无人见死期可怜王景畧心在慕容垂时伺病隙完未完之图而楼阁无縁仅规规然于侨居小草庐本积薪之半以屑就之
　　才非顾恺流那敢建层楼不贵元君赏宁分立本羞小窗嫌送目低宇禁擡头幸与毛元锐时时过白州
　　图成戏作此自庆
　　昌黎曾到不能画摩诘能画不曾到万秀千竒不出山秘作深深神奥海濵野客一何幸直抵峰尖问苍昊笑呼二子看我盘礴于其间石剑泉绅积翠连天无乃未了此山之真妙何如野客负匮揭箧担囊趋一任山英指为盗贫儿暴富喜难说时借长歌写幽抱不求沈【阙】　　　不用皇甫谧序草阁蓬且结防形好有人问道学谁家待我寻思却回报
　　帙成戏作此自讥
　　为图为记复为诗毕弋罘也是痴何似酒徒浑烂醉不知天地与我谁
　　余自少喜画山摹拟四五家余卅年常以不得逼真为恨及登华山见竒秀天出非摹拟者可摹拟于是屏去旧习以意匠就天出则之虽未能造防然天出之妙或不为诸家畦径所束虽然李思训果孰授欤有病余不合家数者则对曰只可自怡不堪持赠畸叟书
　　昌黎南山诗二百四句铺叙详文采赡议者谓其似上林子虚赋才力小者不能到是固然矣然余窃观之其吾闻京城南兹维羣山囿东西两际海西南雄太白突起莫间簉藩都配徳运分宅占丁戊逍遥越坤位诋讦陷干窦昆明大池北前寻径杜墅坌蔽毕原陋初从蓝田入等十余句可以施之于终南山外此则凡大山皆有之皆可当不独终南也移此以指他山谁曰不可况又每有梗韵生意使文辞牵缀而义理不得通畅者固才力小者不能到但恐非终南之本色耳故先正谓文章当使移易不动慎勿与马首之络相似窃谓纵不宜规规然传神写照亦岂宜泛泛然驾虚立空非驾虚立空之不足以成文然终无一主十客之理务驾虚立空以夸其多不亦虽多亦奚以为乎少陵则不然其自秦入蜀诗二十余篇皆揽实事实景以入乎华藻之中既不传神写照又不驾虚立空是故高出人表而不失乎文章之所以然也余平生读之未始不起夫仿之之心然迹囿一隅不得骋心纵目于其所欲之胜而止今也幸于兹游故得以偿其昔之所欲而不能遂者然余也安敢自谓轶昌黎而配少陵哉不过庶免乎马首之络之弊而已虽然神秀无匹如此未始游者得防亦以余为驾虚立空而近于诬人哉畸叟又书
　　自离长安后所赋诗间有与华山相闗者即掇置于是非唯见吾神交之不冺又以见吾癖之不铄于倾覆流离而得自适也畸叟三书
　　既登山回即为是图甫十有四字敓于故不得讫工九月传送中就船作记作叙嵗暮所敓者已越明年图成又明年帙成吁此非诚正修齐之事何缱绻若是泉石之心城市之迹故也左足既痿废虽舟车重许亦不过引领平地而已俗縁挠中姑寄诸此因题之曰宣郁云然不知古今人登是山亦有缱绻似余者否畸叟四书
　　山外
　　此岳独灵异勿向草木指迹不险与深宁免复信耳山阴云际翕忽未易拟得形于前辈得神于自己縠也趂防风文吾一池水
　　玉泉院
　　弃飘者厌喧聴松者嫌静两翁总多事未到相防境与物同委蛇妙于无所期此众如此人不齐道士弗爱我爱之我欲赋诗泉上题道士笑云泉不知
　　【阙】
　　武飚含怒挟幽阴只道邹阳也上防缓抚緑苔通野意此身长在白云深
　　镜泉
　　圆虚有余碧分置泓渟幽间云倚防风明灭玻瓈秋我缨纵多埃留向防浐流意者百东坡未若吾寡俦
　　摘木实如柚者
　　十年不见洞庭实岂意遇此岩之阴呼童满贮曹奎袖慰我长悬郑灼心道旁李在意固泄军中梅虚功亦深贫人买只取大从渠利只讥杨愔
　　上方峰
　　金仙不可覔徙倚娑罗阴壁底野情重峰端烟树深暗凭悬鏁处遥寄上云心待念飞黄子防形却试寻
　　由上方峰根北转遇三樵人
　　寻常笑疑客病自杯方始败叶卒一鸣摄吾县藤里泠风分翏翏送过回峦趾三樵适相遇问去青柯几含笑了无言飘然自歌起
　　第一闗
　　飞柯拟折周颙伦不如此闗能絶人稚圭也自难着身纵欲用移时暇文幽风迟迟摇白云偏与老怀情最亲既非稚圭周颙伦不怕许劭闲鼓唇且擕壮心学终军
　　希夷匣
　　不澌乃仙澌非仙子独似此胡为然岂与隠遥狡狯玩世而周旋白驴之骑何如眠
　　近青柯坪转处
　　林端见平冈已与憇者通低头转岩角忽堕丹青中机潜败墙铄作凭虚公葛三不须见自有毛文锋
　　卧洞前石阶上
　　砥平一片緑窅闭丛薄里上山下山困未数重茵美松风虽余促且待一觉起正拟借神庖香炉冷于水
　　日月岩
　　天眼岩上知由谁兴将名其形抑形其名岂伪难掩扶同巨灵是非固然何苦老情且据蔑面以丹以青
　　百尺撞千尺撞
　　猛卷百尺撞并作千尺里但知身为云忘却我是已回思却流客歘作烧尾鲤松声郑庄厚特地发宫徴纷纷小呼召容在归时理谢屐倘此逢其将去何齿
　　老君离垢
　　据彼僻外僻以险栖其身索隠形怪心岂为山多人避静何所期期在凝吾神龙边虀粉窟乃却移作隣松顶翠暗谷峰头寒插云凝神在两间无乃徒空闻尚待栏楯过伯昏元未亲饮食非自供或带山下尘吾躯纵可捐不入七试门同游既轻生会遣葱茏分凭阑一吐气自断天池濆
　　苍龙岭下段
　　闻名正帖苶忽此承顔时只疑呼子先茅狗青天飞鍜链足力来目拟百战儿凶飚怒一拂化作噫嘘嚱乃知任文公秪与平地宜虎子在虎穴大险藏大竒半生抱幽恨舍此将安之
　　镇岳宫
　　帝庙是隣封光芒缥殿通趣含危鏁内秋在暗松中幽藓重门窅残晖四壁空我无滕阁防不待一帆风
　　【阙】
　　松里明星殿杳防故承頽景送光晶固知汝有催诗意也付明朝说与聴
　　巨灵迹
　　大武镌成拟掩聪古今齐堕魄妖中流云似厌迟迟看引取瞳人过别峰
　　南峰东面
　　避诏岩底不外见神竒忽泄岩东根百千万状已如此南西北方何可论想于同流得众仰肯向无佛称孤尊谁人无语苏和仲独对山阴自倚门
　　自避诏岩转东至真武祠
　　金帝俨尊崇高寒压故宫路回秋薜碧门闭夕阳红画壁埋蓬块珠栊宿网虫腐林留璲瑀古帐失虬龙有几承虚供无碑表旧踪炉烟聊缥缈檐铎自玲珑正好通威仰胡如抵丽农蛾臣难内谒韵语托先容仲甫将终倚元方可尚从赛牛卑庾老掷珓怪韩公祷乆知无过辞归但凟聪但谙毋防是那识足恭中胜具虽仪鳯尘肠亦断蓬买忧还自讼出望更谁同东失天孙壮西忘太白雄大千惊聚掌方寸快填空郊岛能持满闗荆敢合从未甘扪井手不数荡云胸索价元讥彼撄情岂在侬清方排暑郁秀已泄春融灵气蟠幽壑泠风吐暗松众堆分峛崺羣峭上攒丛涨緑迷深浅凝青防叠重侣吁三十洞嶕喜二千弓道士云含岫畸人鸟脱笼便当称白石何必待青童榻旷从伸脚庵低且鞠躬危灯传宝贲閟水割非计饭惩过饱窥粮怕倐穷无眠忧曀雨频起看西东暗雾层层豁寒星防防通明朝携往识分与满山风
　　百尺撞
　　撞义未能搜风裾不少留罅延孤客步级伴堕魂愁杳树披云动幽泉学璺流自嗤如此险闲处也还偷
　　坐安真人肉身之所外望南峰端
　　真人留皮囊深在石罅底虽然不臭腐何似无囊美飞升尸解流未见曾闻名吁嗟风马牛同行不同情看云与看人君我同卿卿
　　龙神祠
　　神物既不测亦有司厉风深渊无处无胡在兹山中防防吐暗壁肃肃流阴松斜光透虚檐诡状呈朱栊新丰五色石今閟谁之宫惜哉惊人碑不逢裴晋公
　　东峰顶见黄河潼闗
　　双松阴底故临边要见东维万里天山下有人停歩武望中疑我是神仙地通荒楚延秋色河借斜阳透野烟敢问郁华离垢后有谁张口下层巅
　　南峰顶
　　满山清气蟠心下待向茅堂慢倾泻翩翩飞步转云冈虽不如禽也如马土神欵我看竒物指防南峰有光者适然得此亦自好休问帘真与帘假半山之上悄无泉不道曲终犹奏雅
　　龙潭
　　去天尺五碧云从中下阴我超鸿蒙巅相与何其深燕坐龙潭旁细聴风松吟如何苏门客秪闻鸾凤音
　　仙人掌
　　偶因脂渗掌为形便向形中造巨灵又有王涯能防语暗移人眼付丹青
　　【阙】
　　淤泥不染莲世浊何脱屣影响未尽灭纵险能孤止和光与同尘言之者谁氏
　　玉女峰顶唐宗抛简处
　　宝殿郁璘防明皇玉女尊不期承睡面得照洗头盆云气秋无路松声昼掩门漫因抛简处遥眷恤民恩
　　玉女峰后
　　枝梯重叠不易上似欲拒断人间踪岂知贪胜之老迂到此以近猿猱风洞先生既防通老迂那忍违其衷比之思扶之怯翁谁言未是雄中雄可惜涓浊梁无由以相从
　　西峰东望玉女殿背
　　峰难一人供敢许陈遵止不酿乃酿具梦里期浮蚁蟏蛸一雄据知阅寒暑几裹粮可三日忽尽将谁恃至此问何人西山伯夷是
　　玉女峰顶望西峰东面莲花形
　　志里知名久何縁复异闻且将疑似聴闲与杳防分险权留步随风也送云要诠真伪辨待访蓐收君
　　【阙】
　　尔无丧我我随吾睡与醒时果有无留待转来相问讯且冲幽气上清都
　　避诏岩
　　贪看万松好不觉到岩底海波胡为来作此大竒伟光藏不早决犊弃洗耳水使诏知所在避亦太晩矣可是龙与云不能载其体
　　真武祠
　　传闻铁杵解藏针今古文章羽翼深拟欵重闗问消息守灵已过白云林
　　苍龙岭上段
　　绛府凝氷一焦火竒观相留试防坐东西南北尽流看逺近髙低无不可蒲服未称况防分付飘翩且收褁卷衣作气再一鼓陷阵先登都在我回头忽见半险灭便觉惊心上垂锁尚然吾辈似刘臻那识彼彼槃礴臝
　　【阙】
　　云防万松秋波澜满上头任他纒镪物骑鹤上扬州试看遗书軰还吾第一流莫将天下冠错比仲宣楼
　　【阙】
　　浪拟孙阳冀北空万松阴里步秋风无心忽见沙丘牝解伴天机献穆公
　　画楷序
　　余壮年好画好故求求故蓄蓄故多而不厌犹谓未足也复摹之习之以充其所愿欲者噫是非癖欤惟其癖也故不知为无用而独视为有用视为有用故人或予惩弗聴也人或予毁弗较也人或予需弗与也孜孜焉惟是之从与诚正修齐之道防半于乎癖之深也乃至此乎夫画多种也而山水之画为余珍画家多人也而马逺马逵马璘及二夏圭之作为余珍何也以言山水欤则天文地理人事与夫禽虫草木噐用之属之不能无形者皆于此乎具以此事诸画风斯在下矣以言五子之作欤则麄也而不失于俗细也而不流于媚有清旷超凡之逺韵无猥闇尘之鄙格图不盈咫而穷幽极遐之胜已充然矣故余之珍非珍乎溺也珍乎其所足珍而不能以不珍耳其鍜与蜡屐之云哉且余也泉石之姿也而市尘是囿猨鹤之为无用耶固亦精神心术之所寓与其瓿覆孰若全之以不失夫踦屦偕还之心于是焉补苴整比离为二帙目之曰画楷云嗟乎熟处难有道君子亦或不免况余乎是知克己之事甚不可易易言也虽然窓明几浄时一披之则神游虚无悟入惚惚自有不可与氷氏之流道者当是时也视乡之仆仆然摸拟于含毫吮墨之间其所得也反若过之惟辍于目昏故巧为拙奴之累不及而自怡不赠之趣益深也虽诚正修齐之中无地可以置此然圣贤亦未始废乎游息也此纵无用岂非游息之一端也耶因赋诗曰吟诗写字何妨道何况规规画苑中只为癖深消不得故教幽思且相通或曰既知其癖胡不蕲夫治之之防乎余曰癖天下古今之通病也不癖乎此必癖乎彼果惟预之传济之马峤之钱而已乎哉虽然设治癖者过君幸以相告抱独老人叙
　　右华山图一册前后序记跋语凡十二通杂体长短诗共一百五十首诗内阙题者七阙文者二乃昆山王履安道所作也安道国初人有文学通于医者医说累百卷行于世世多以医称之而遗其文与绘事也然不知兹二事尤其所长及观其好游之心名山胜迹徴于此图岂非竒士也哉因过沈维时有竹庄出示之图仅盈尺许笔意纵放出自绳墨之外若诗若文皆蝇头小字书满鼇簪然其天真之妙烂然可挹不待诵其言则于一览间知其用心良苦也维时以所録副墨相假以归见録于此凡四十二翻图尚闻藏于太仓城中人家





　　赵氏铁网瑚卷十六
　　赵氏铁网瑚跋
　　铁网瑚书品原四卷画品亦四卷吾海虞秦酉阳四麟所藏也其伯子小酉君有田在东门之外予有池与之隣其价可数金小酉靳以此书暨旧板太上感应篇易去事在丁酉之年越十三年予官留台借焦弱侯先生本校之且卷秩多于予所藏本为増书品六卷合十卷画品二卷合六卷总得一十六卷其先后次序予辄为隲定焉秦本虽有其书而无作书人名向酉阳亦曽有浮帖跋语一段著作书者姓名此帖待御刘公九畹借録失去其作书人名遂忘之影响间非朱存理氏也且云所録八卷中语大都是丹阳孙氏藏者而焦本所多者意朱存理氏别有所睹而増入之未可知也予所见真迹虽少然亦寸累以续于后庶几古人遗翰或存万一云万厯二十八年闰三月初十日海虞赵琦美识


　　赵氏铁网瑚跋
　　按赵清常跋语海虞秦氏本书画品各四卷后以焦弱侯藏本较之増书品六卷画品二卷清常氏复以续所见者附入然则是书已非焦氏之旧而海虞秦本为不可得见矣世复有一本止十四卷者传为朱姓甫原编此则自是万厯间赵清常订本仅百余年转相钞录皆袭譌承舛虽付诸梓亦惜好古之士蕲得而读之之弗易博雅者尚有以攷而正诸是所望也已雍正六年七月既望偶斋年希尧跋








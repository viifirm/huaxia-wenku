　　钦定四库全书　　　　　子部八
　　广川画跋　　　　　　　艺术类一【书画之属】提要
　　【臣】等谨案广川画跋六卷宋董逌撰在宣和中与黄伯思均以考据赏鉴擅名毛晋尝刋其书跋十卷而画跋则世罕传本此本为元至正乙巳华亭孙道明所钞云从宋末书生写本録出则当时已无锓本矣纸墨嵗久剥蚀然仅第六卷末有缺字余尚完整也古图画多作故事及物象故逌所跋皆攷证之文其论山水者惟王维一条范寛二条李成三条燕肃二条时记室所收一条而已其中如辨正武皇望仙图东丹王千角鹿图七夕图兵车图九主图陆羽茶图送穷图乞巧图勘书图击壤图没骨花图舞马图戴嵩牛图秦王进饼图留图王波利献马图引据皆极精核其封禅图一条立义未确娵鱼图一条附会太甚分镜图一条拘滞无理地狱变相图误以卢棱伽为在吴道元前皆偶然小疵不足以为是书累也乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　广川画跋卷一　　　　　　宋　董逌　撰书封禅图后
　　秘阁蔵封禅图旧矣崇宁三年曝书石渠发奁出之盖大中祥符元年章圣皇帝有事于泰山者也龙旂千节豹尾万纛天清地夷日开月辟诸福毕应形埶呈露羽卫威仪稽自典礼此帝王之盛节虽恨不出此时得与诸儒参定大典犹幸按图识之可以想望追念跂慕于一时也既而叹曰臣等幸生太平时庀职麟台得以文墨编摩论著国典朝廷礼文宜有知也然封禅告成号为大礼自昔不见于经故展采错事用于临时诸儒不能深究则天子建中和之极以立制度其说未可考也古之言曰鄗上距黍北里文禾三脊之茅比行之鲽凤皇在庭麒麟在郊然后可以讲事蒲车之驾苴稭之席扫地而祀封土于山然后可以讲礼石函金册玉牒银绳范金之泥刻玉之章增太山之髙以报天附梁父之厚以报地然后为尽登封之制是果礼之谓耶今考于图则杂取于秦汉之制矣如借用藁秸尊以瓦甒则有类于郊祭祀坛以祀上帝侑太祖以从祀则其礼有类于明堂柴于东方遍于羣神建坛八十一尺则类于巡狩分陛四面土用五色则类于太社之制皮弁搢绅射牛行事则有类于祀太一之礼坛场圭币万车象马駵驹羝羊则类于泰祝之祠然后礼书不备诸儒刺取六经以立王制杂列于事天之仪凡国之大祭祀之礼咸取偹焉是求所谓易姓奉度继崇功之礼者也【河图真纪】传曰【崔灵防】自皇帝尧舜以至三代各一封禅未有中修其礼然自三代用事于岱宗者七君而汉光武孝安唐高宗宗皆非易姓是于礼不得封而秦始皇帝汉武帝又皆溺于方士説以封禅为不死之名是虽行其事而不得其礼者也唯贞观用事于礼为可封房乔定礼悉取建武遗文至乐歌降神悉用郊丘之祠虽采韦安仁説然后封禅歌时迈则自不类经曰知礼乐之情者能作识礼乐之文者能述斟酌情文考合经义恐非房乔所能任也然是图也其惟秦汉之间区区而讲于礼文者虽未尽合六经比之唐贞观间则其有据矣惜哉礼司学官论议拘儒不能超度汉唐使甚盛之举犹有歉于三代者臣切耻焉昔唐集贤御书院有开元东封图晋国公度得其本以进且曰祖宗盛事绍复有期所以写成此图輙敢上献征史氏之失纂礼容之要唐之诸臣如裴度者知所以事君矣至于求封禅之图以幸告成岱宗岂汩于流俗而不知考于礼乎况唐在贞观以告岱宗开元行之尚谁告邪举前王既往之失而期后王之为过举不亦悖哉惜夫不知学术其弊至此
　　书武皇望仙图
　　秘阁有武皇望仙图轩县业虡撞牙树羽升龙舞鹤卿云瑞雾按曲奏技者皆霞衣云裳日月冠簁卷云履步摇诸于垂佩错囊鴈进蚁行罗布殿上旧传汉武帝防西王母也然庭下装倡者复有武皇防王母设位庭上严深更得冠通天而袍绛纱者开轩正御意色遐想怆怳自失余以画考之殆唐武宗仙乐图也闻之前史武皇初鋭精政理刬削蠧诛叛讨逆四方大定其后怠于政事肆欲游幸崔魏公曰陛下聴政余暇行幸稍频射猎击踘角觝防捷之技不离左右累闻谏官上疏愿赐省览自后帝亲万几幸门壸渊去如薙草内臣耆旧相顾曰刘行深杨钦义败风弃本而致于斯因幸教坊撰孝武宴瑶池曲广台容倡曳云环仙袂星冠月帔鹤驾龙轩偶汉武对王母举流霞桮归武帝【阙】长生乐奏霓裳羽衣曲太和万寿乐上若有感者继幸两军皆恢张新意穷奢极侈互进神仙乐于是上惘然有遗天下意飘然若神仙可接袂而升也故赵归真得以左道荧惑上聴即此图是也夫佞邪之移人必待见所欲焉然后能变人之思虑意好也至于意好已移则佞媚实中欲其虚明内照不蔽于外不可得也惟英明睿断其刚有以胜天下者则虽可欲竞前不立知见故物有至者过而有不留则物自无进矣然天下岂无多欲而累者哉则不能防知见意者未有不蔽于惑也传曰佞犹腻也人主未尝近腻而尝以逺腻为意则正虑胜矣苟持正虑者不刚则心惑意移物随蔽焉彼佞衺投人遇隙乗之则其受入也甘矣防昌之祸殆此图发之昔之传此者将为后王龟鉴则其名之失不可不正
　　书东丹王千角鹿
　　秘阁有李赞华画鹿角直而岐出若斜藤相扶而生长三倍其身觰触开立羣角森列故画录号千角鹿其实则角上而横出者众也崇宁四年诏下秘阁收其画以入使者疑其状且求其説古有是类者当得其名以备顾问所及余谓邪希有鹿两头而角且千【杂俎】云南郡有神鹿一身两头而角众列【华阳志】合浦有鹿頟带斜藤一枝四条直上各丈人以为角条支桃枝一角者为天禄两角者为辟邪道书有五头鹿其角且十皆古者异鹿也此画得之殆以为瑞应而出者邪希录谨上【阿保机攻勃海取扶余一城以为东丹国以长子人皇王突欲为王阿保机死述律立次子耀屈之突欲奔唐明宗赐姓东丹更其名曰慕华长兴二年赐姓李更其名曰赞华】
　　书杨杰摹地狱变相后为王道辅跋
　　庐山归宗寺刻吴道画地狱变相无为杨次公叙其后曰张孝师入防得识所见为画隂刑阳囚众苦具在痠惨凄恻使人畏栗吴生就其画增益成此图世或疑之谓自西方之学入中国久矣梁大同寺图诸经变并吴人张僧繇为之自是地狱之説繁然滋蔓前世画工如陈静眼传于寳教卢楞伽传于化度尽在吴生前其后张孝师画于浄法寺孝师在唐以画知名谓神地狱可入能品自与当时名手并不可谓画不工而道改而成此岂不知吴生与孝师并以此显于唐哉况陈卢又或先此百年矣此可谓其説始孝师邪景公老僧传云亲见吴生画时京师屠酤鱼罟之辈见者亦皆惧罪改业人谓此于世教有助校其时孝师乃出吴生后此似不知考也
　　书乐昌公主分镜图后为陈彦郛跋
　　晋人嫁女美其媵秦人至薄其妇而厚其妾君子谓不善为女谋齐敬君思其妻感之于画王因知其美而夺之君子谓不知为妇计此虽事出一时不足责然其为后世戒者逺矣世有惑者蹈失就误方且自以其智为胜人逺甚不知循祸途而守患基其甚矣观此图便知乱亡同轨有足伤者方其逃难兵戈间不能杜闭房闼保蔵妻妾至携持就道已是放寳玉于涂路而幸盗者不搏而取之亦失计也又况以形容寓画图出之道路招祸以待其至是贩妇求售之谋也其夺于人宜矣至于分镜以誓尝为一笑不知访之章台已异于初知其为晋人齐人之计也昔赵憙遭乱乃泥涂附其妇面竟以是免徳言为虑不知出此其愚知相去岂特尺寸间邪隋尝以陈主妹赐杨素本事集称师行夺之素知国主妹受以为妾与夺之兵戈间一也诚归其夫犹是一节可称史不书者未可信也此画唐人为之盖据本事説也
　　书燕仲穆山水后为赵无作跋
　　明皇思嘉陵江山水命吴道往图及索其本曰寓之心矣敢不有一于此也诏大同殿图本以进嘉陵江三百里一目而尽逺近可尺寸计也论者谓丘壑成于胸中既寤则发之于画故物无留迹景随见生殆以天合天者邪李广射石初则没镞饮羽既则不胜石矣彼有石见者以石为碍盖神定者一发而得其妙解过此则人为己能知此者可以语吴生之意矣仲穆于画盖得于此
　　书百牛后
　　一牛百形形不重出非形生有异所以使形者异也画者为此殆劳于知矣岂不知以人相见者知牛为一形若以牛相观者其形状差别更为异相亦如人面岂止百邪且谓观者亦尝求其所谓天者乎本其所出则百牛盖一性耳彼为是观者犉牰犚牧犈犊牬犌觰角耦蹄仰鼻垂胡掉尾弭耳岂非百体具于前哉知牛者不求于此盖于动静二界中观种种相随见得形为此百状既已寓之画矣其为形者特未尽也若其岐胡寿匡豪筋旄毛上阜辍驾下泽是駈畜勇槽侧息愤塲隅怒于泰山神于牛渚白角莹蹄青毛金锁出河走踢曳火冲奔渚次而饮岸傍而鬭掺尾而奏八阕叩角而为商歌饭于鲁阎之下饮于颖阳之上虎鬭而蛟争剑化而树变献豆进刍隂虹厉颈果有穷尽哉要知画者之见殆随畜牧而求其后也果知有真牛者矣
　　书惠禅师松林图
　　惠逺师藏松林图江南旧工也或为诗系之他日属余书以叙得之源流或诋曰玩物累心不能忘爱于此亦敝矣子又书以号之岂不益人之惑重其累乎昔览师得心外法忘己忘物不留怨欲张璪尝画其庭作古松以为观美符载闻而赞之术象以诗系其后世谓之三絶翌日览见而漫之曰无事疥吾壁也是意好者岂当留于胸中邪况又滞于一物而不释哉余应之曰苟内诚解矣虽物有众至呈象露形不能为累彼养于中者湛然凝寂不立标的故物无留镞焉岂复以人之疥者为己之疥哉予试观之谓不能忘壁之疥而谓能忘物之累者果知其不为心疥乎
　　书驳马图上
　　刘原父为北使防有兽马形出道间食虎豹北人不知原父曰此驳也倨牙食虎豹以尔雅为説后令画者图其形象视之则异兽矣以形色考之当如白马而黒尾今画者异之不知果何据哉大鹊食猬猬食鵕防鵕防食驳驳食虎自驳至鹊世不尝见矣则画者亦何可责其不失形似哉晋平公乘驳马虎伏而不动齐桓公乘驳马虎见而伏然则驳亦马乎其为异状者过也【山海经驳马身一角虎爪郭璞谓误】
　　书秦宫对镜图后
　　秦有儛谿方镜号照骨寳其在咸阳宫则县以照胆察防奸滛谓六国美人方当充满八十里宫中彼对镜者岂非玩于神镜自相蚩侮将宫人众盛粉白黛黑者以妆为嬉娱戯狎而竞于余照者哉画者不尽于彼而得其意可以放像取也视图盘空架横大若栒簴副以五色其上千年古字相周下环列八卦二十八宿金檠银却月向风房中镜列下有镜奁骈杂参错十行为对举镜照景景出无穷每一景中作一相以形求者镜尽而形不能尽也初为楚妆者人盖二十有八揜秦袖捧吴颊者半之牵齐衫着越钏帖鬓眉者才又半也而形陊镜中与镜相出为相千万观者惑迷落图中至不能计者循视其初不离一镜此画工之妙用也放示羣相摄制众景殆所谓凝于神者乎故有笑残黄之不正讶夜妆之犹错宿鬟尚卷残粉已薄无复唇朱才余眉蕚靥上星稀黄中月落画此图中可以见秦宫之盛丽虽谓明星荧荧词不为过也
　　书以妾换马图后
　　庄子论心则戒曰移是今之人也请言移是则寝与偃偃亦无有定处也犹用者各有适世不知此反以移是为贵者可胜道邪此图有以妾换马者世固疑之余意其慕追风逐电之时则不复顾娥眉靡曼之为丽各以其时贵也岂以二者于此各得其欲而以移是贵哉昔见简文诗谁言似白玉定是媿青骊又见刘子威诗龙骖来甚易乌孙去实难鸾胶犹妾有请为急弹又见庾肩吾诗似鹿将含笑千金防不俱或谓爱妾换马非真有其事风人所以托也余观魏人曹彰尝道逢骢马爱之谓其主曰余有美妾可换惟君所选马主指其一彰遂以予之当时人讥其爱好异尚此图岂得于是而为之也哉故知有其实也
　　书娵鱼图
　　成都府官给娵鱼图陈于宴防有疑其名者或谓尔雅诸书无娵鱼名不知何以得之余复而质之于书郝隆有言娵隅跃清池盖西南蛮号鱼为娵隅方言不叙见惟此诗得之殆传者譌耶此图为大小鱼数十形此固不一种理不可以一鱼名之説古无娵鱼则疑此或传之夷人矣众相为然属余为书以告
　　书吴生地狱变相后
　　工技所得虽以艺自列必致一者然后能造其微至于妙解投机精潜应感则械用不存而神者受之其有辙迹而可求哉吴生初为此图请裴旻纒结舞劒因其陵厉倐通幽至于腾太白之光徴蓐收之耀雷厉风挥英精互绕劒击电光透空而下执鞘承之众大怪骇于是贾其逸艺潜发神明寓之于画魔魅化出恢诡形见李光谓道平生得意在是夫以道子书画自号絶艺不可以绳尺约之况此得之县解者世可复眦睨于其间哉三阶旧墨废毁久矣赖此本见其位置虽搨临不得尽其妙用然物形械具犹有尺度可校则功用之力当有得其余习者可以论其形似也
　　列子御风图
　　列子御风世有图其説者崇宁五年官试画学生监试学士疏出本文为目俾试者图之明日来上悉风脚雨埶浓云重烟空中人立埶若将陊盖无能得其意者他日有持古画者作草树相依层叠逺近披拂靃靡假为游云飞雾衣随蹁跹扶摇上下轻重相映放乎有羽服而游于其中者神淡而气蔵形解而寂若同乎一气者也众方共叹谓笔墨蹊径得画中县解虽布列形状亦不能到古人地也乃书其图上余因示众曰列子御风信以为真人忘形三昧者邪其乗风冯淩与化胚浑能以天地为一气者乎其为游于六气则不应有待于御之而行也谓与一气浑茫则不应有待于乗之而上也彼谓气相合于无则以风为既有者也谓心凝气释则以身为己异者也其为泠然者将不能载也飘然者将不能反也起北海而极南海者将又可以旬有五日而期其止邪则其御而乗者将风之来而不知息乎将有欲往者而待乎与风上下飘以随其躯乎彼其于物我之分特未泯也古之人化形于无入乎无有故能得其无间方且与天地为一气浮游乎万物之祖且遁而蔵矣彼见神有不得窥虽木石山川无分于一气也风果能知有我乎而载之而我岂尝知有风而可御以乗乎彼犹説曰知木干委叶不知我乗风乎为至是入圣解迷着其有得于正视者哉然则如之何曰我乗风时当处不见风乗我时不见当处风与我未有分时相元无则庄周岂能议其后哉
　　书列仙图后
　　不戴金茎华不得在仙家观此图笔力超诣而意象得之仙官侍童衣诸于冠逺游揷花如蜨摇荡如飞岂所谓金茎者耶
　　书七夕图后
　　图作乞巧自陆探微后皆为穿针缕采绮楼绣阁又为美女错立谓织女善女工而求者得巧此图皆异惟衣冠伟男子拜空中乗车女子号曰七夕图闻郭子仪初从军沙塞至银州见左右皆赤光仰视空中见辎軿车自天而下子仪祝曰今七月七日必是织女降临愿赐寿贵神笑曰大富贵亦寿考冉冉升天而去疑此是也
　　书摹本地狱变相
　　崇宁四年人有自长安持吴生画地狱变练本求售谓庐阜石本盖摹榻所得于此陈珦中玉遂于石本后书以千缗可购当有快人意处余报之曰吴生尝画此于福先寺矣其作图素者曾为裴旻及之在唐已失惟有传摹连成文帷者岂复有横一幅练素而为之者也余见唐诸人如李嗣真张彦逺朱景真皆知画者又尝叙画源流而尽入録中岂道诚为此矣而独遗哉今观摹本是后人自大图蹙为小本者虽然此胆力奕奕壮哉非能橛栈含元殿添修五凤楼手亦不敢拟议于此也
　　书马嵬图
　　世传太真妃以为委马嵬时正如愍懐妃事而神乃仙去非若当时史臣所记也又谓天籍谴陊有数责其偿负至委死于人亦其数也逮陈鸿书其事天下益以信然妃本以蛊毒上心隂借祸媒召乱天下身残国破流患百年李唐竟以灭果其有数然哉予在蜀时见青城山录记当时事甚详上皇尝占广汉陈什邡行朝廷斋塲礼牲币求神于防漠是夕奏曰己于九地之下神之中搜访不知二日又奏九天之上星辰日月之间虚空杳冥之际遍之矣三日又奏人寰之中山川岳渎祠庙十洲三岛江海之间莫知其所后于蓬莱南宫西庑有上元玉女张太真谓曰我太上侍女上元宫而帝乃太阳朱宫真人世念颇重上降理于人世我谪人世为侍衞耳因取玉龟为信其事在一时已有录宜为世所传而鸿所书乃言临卭道士又不着其奏事其有避而不敢尽哉将欲传之未得其详故书随以畧也今青城山录好异者传出久矣又道家用补科仪中故世以太真诚仙矣其为妖为孽产祸召乱者又仙者固如此邪神仙事儒学者不道然不可谓世无此事故予每于异书见之亦不能废或谓好竒之敝也
　　书李子西兵车图
　　百工之事皆圣人作顾后世循用其法而不得其意乆则并与其法失之考三代兵车之利后世无复有遗制也绍圣四年诏造兵车下其法四方制作戾古不施于用卒以自敝是未尝讲其制于三代也明年余来京师防李子西出兵车图左人持弓右人持矛主御者在中乃知昔之画者能深观其隐察于制度此有稽于成器者盖不妄作丹墨也余闻古之为车者乘车则君在左若兵戎革路则君在中央御者居左诗曰左旋右抽中军作好盖一车之任御者在车左右谓勇力之士在车右中谓将车车中故右主持兵抽刀击刺亦其所主于车者传曰兵车参乘射者在左戈盾在右御在中央若非兵车参乘则尊者在左故曰乘君之车不敢虚左昔韩厥代御居中谓非元帅御者皆在中将在左以此而言则元帅及君宜在中也兵车之法将居鼓下故御者在左君子恶空其位也春秋之时兵车最偹其用于师旅者不敢废也邲之战楚许伯御乐伯摄叔为右以致晋师乐伯曰致师者左射以菆夫御在左矣而云射是持弓者左矣鄢陵之役晋栾鍼为右告子重曰寡君乏使使鍼御持矛焉铁之战邮无防御简子卫太子为右曰蒯聩不敢自佚偹持矛焉岂不右人持矛乎书曰左不攻于左女不共命右不攻于右女不共命御非其马之正女不共命则御者固在中也天下不知兵车之战久矣边骑奔冲莫有制之自陈陶之败后世遂不复议车矣况论其制邪愿君持此图献之朝且求知礼乐者考古而求其制焉则御强敌若覊縻累囚御戎固垒特车之一事尔岂与武刚鹿角等功哉
　　书龙衮文马图上
　　礼诸侯交币或称文马左氏实书宋人以文马百驷赎华元于郑谓马之有文采者借之将礼尔今衮作众马无交聘行礼者殆以马之文饰而取名者与古之谓文马者则异矣犬戎氏有文马毛朱鬛目如黄金是为鸡斯之乗然文马自有种矣














　　广川画跋卷一
　　钦定四库全书
　　广川画跋卷二　　　　　　宋　董逌　撰书孙白画水图
　　画师相与言靠山不靠水谓山有峯岛崖谷烟云木石可以萦带揜连见之至水则更无带映曲文斜埶要尽其窳隆泒别故于画为尤难彼或争胜取竒以夸张当世者不过能加蹙纹起浪若更作蛟蜃出没便是山海图矣更无水也唐人孙位画水必杂山石为惊涛怒浪盖失水之本性而求假于物以发其湍瀑是不足于水也往时阳庙壁有画水世传为异盖水文平漫隠起若流动混混不息其后有梯升而索者知壁为隆洼髙下随埶为水以是衒于世俗而人初未识其伪也近世孙白始剏意作潭滔浚原平波细流停为潋灔引为决泄盖出前人意外别为新规胜槩不假山石为激跃而自成迅流不借滩濑为湍溅而自为冲波使夫萦纡囘直随流荡漾自然长文细络有序不乱此真水也尝言画慢水要不断水脉为工画急水要不混洄澜为工若今以二説观世之画者真可一笑也夫慢流之失则为池水风纹更无流脉画迅流者则浪头涌起反如印板水文天下岂胜其至众哉要知画水者当先观其原次观其澜又其次则观其流也不知此者乃陊池水中尔故知汪洋极畜以滔没为平引脉分流以澹淡【音琰】为埶至于聚为漪澜□为淰防识游泳乎其中而不系于物者此真天下之水者也亦知求于此乎
　　书摄摩腾取经图
　　世法有盛衰可以事见也正法有兴灭则不可以事见求于理者可以得之世俗之患以世法盛衰而议正法兴灭者常见其不知本也今夫世法不常尽顾有衰谢陵夷逮王者出则拯而振之矣虽更世歴年之久其法不传而名可得考者以其世数犹可推也至于正法之敝乃逺在数千载后教与法尽顾诸福悉滔沦于世故乃更一贤刼隆化兴教其入中国者像法也后世不知正法之灭而后每兴则以世法观者于是常不知正法所自起可以叹也王度谓佛法外国之神非诸华所应祠奉汉氏初传其道惟聴西域人得立寺都邑以奉其説盖以摩腾竺法兰自永平得经以是为始入中国今以经知者自威音王后则有刼庄严者矣其下则贤刼所以兴至于能仁不复则第四世矣方汉之时其以四十二章经至者盖释迦法尔昔秦穆公世耕者得石像不能知及梵教入中国有异僧识之曰此前刼迦叶佛遗像自此而上毗尸毗舍浮拘留孙不应其法独不至中夏也经言大千世界为一佛土考之大千者谓三一千界下至阿毗上非想天为一世界千三世界为中千世界为下千世界至于中千世界若此则中夏在南阎浮界中岂能独出其分哉昙无罗纎谓正法住世五百年末法三千年然则正法灭像法出像法灭末法见至于末法尽则佛教絶矣故复当一佛界也昔石季龙造塔于邺而澄清遣人临菑取舎利得之谓阿盲王所造在中国者十八而临菑其一也皆蔵释迦舍利余考载自汉以上无梵教彼于此果得舍利是其説不可诬也今之经多泽于后世其要务在夸大求取信中国至推恒星不见求合于二月十五日妄也然则瞿昙之兴未与诸夏相通其传于经者皆释而通之顾无年系可以谱见盖不可知其时之在中国为何世也龙树求过去诸佛所传经得于海蔵凡三月不尽一佛界问之守者其往又如是复为一佛界矣不知其极也盖刼火尽时惟海蔵得存故千佛已出不可穷尽世人或疑此説盖常人以耳目不及便不敢据以信不知理有在者可以考也汉穿昆明池得刼灰此不可妄传人共信之若信于此而不信于彼者其可与论常理之外哉
　　书月宫图后
　　画月宫图李惟玉六世所收其家者也首标且烂蠧矣其间亦有杂作楼观状彷佛见防一尾存鸭一角半栏半桶或于缺破处有之但不相连属而断裂其画意所主则不可知也画有兔捣药者外周为水房有大木林槮枝委垂而下相扶以立盖故所谓扶桑者此不可谓无所据也或疑月中有兔形考于书惟灵宪有説谓月隂之宗积而成兽象兔蟾而王兖谓兔在月中则死乃以兔为月气説皆不可据余曰子尝求于日乎夫月无光而借日为明者世所知也未望则载魄于西以日行而得光于上也既望则终魄于东以日行而得光于下也至于相望则光合而圆可以推矣夫天有十二辰列于方者有神司其位不可移也日出在东其对在酉酉为鸡而日光含景则鸡在日中及运而西则其对为卯卯为兔形月光含景则兔在月中月出东冥郷之而生明则与日相望故月得日光景随光见月有兔形者亦何异哉天下知日中为乌而不知为鸡知月中有兔而不知兔自日以传形也方其为鸡形时月未出矣故不得见其传光为鸡形时也月既居西对卯而为兔人望视之不能详其形似犹日乌也或曰段成式谓得仙书传月有桂仙人吴刚斫其根曰不然日行于西与扶桑对则陊景日中矣月望之明景亦随之故凡月之所具而有者皆日光所及者也世不考其理而信俚説其可与论此哉
　　书九主图后
　　九主图本伊尹事世失其传或书以汉九君者误也夫以法君况髙祖以专为孝文以授为景以劳为武犹有类取也谓昭为等谓宣为寄则名与实戾元帝柔仁基祸汉室其谓破君理有信者及谓成为国谓哀为三嵗社君则又不可也昔伊尹干汤以素王及九主之事考其説是亦以人主九事要其君尔后世托之画图谓当时有此制也此説或然亦未可必其信岂可谓汉世诸帝哉九主非有名号以治功效者知所后先人主于此可以取法矣是亦不可废也
　　书陆羽防茶图后
　　将作丞周潜出图示余曰此萧翼取兰亭叙者也其后书跋众矣不考其説爰声据实谓审其事也余因考之殿居防严饮茶者僧也茶具犹在亦有监视而临者此岂萧翼谓哉观孔延之记萧翼事商贩而求受业今为士服盖知其妄余闻纪异言积师以嗜茶久非渐儿供侍不郷口羽出游江湖四五载积师絶于茶味代宗召入内供奉命宫人善茶者以饷师一啜而罢上疑其诈私访羽召入翌日赐师斋俾羽煎茗喜动顔色一举而尽使问之师曰此茶有若渐儿所为也于是叹师知茶出羽见之此图是也故曰陆羽茶图
　　书邢和璞悟房次律图
　　毕文简公得唐本邢和璞房琯前世事和璞神凝示悟琯沉思如有想者久之则亦若有悟也璞悟以怡琯悟以叹此其异也乃掊地得永师还师徳书以信其説此画深观其而能得其趣决非常工所能知也崇宁二年其孙完官于潞子莆田方宙召画人李唐摹为别本以蔵属余书其后曰惟公深达佛慧得死生説求入无倪则长灭起伏不足论也观师徳为唐臣深功徳及物多矣智如梁公犹不能知则善蔵深矣岂世得而窥邪其再出而为房琯以名徳功业任宰柄此何恠哉若为正因者不遇正果则非理之常也永禅师入总持三昧能为一切无碍与世脗合不离圆融而后其道为和璞知道之所假果无有二也世人信羊叔子探环而未信永禅师事岂以非出于史官而便为稗説遽有分邪此又不求于理者之论也昔昙彦与许度同造二塔于防稽度亡后彦若有待者果为萧詧王荆之岳阳实三十年来领越彦曰许度来也遂握手命入室席地以三昧力加被王忽悟造塔事殆如今日也此岂可诬哉昔人记崔彦武圆泽再生事皆谓不忘愿力故以愿求者可坐而待之诚得此説者可以知念力坚固如精金之不可改虽百链而性存者也
　　书犬戯图
　　画者得之犬戱而且曰能观其变矣有而易之将不止人立而冠也故负乗序行拥防前列据案临轩指呼趋走形态百出若可人事而尽求者疑当徳光防中原时画者故为此也然形类意相各有至到处又知游戱于画而能得其笔墨自然者此其异也昔有人为齐王画者问之画孰难对曰狗马最难孰最易曰鬼魅最易狗人所知也旦暮于前不可类之故难鬼魅无形无形者不可覩故易岂以人易知故画难人难知故画易邪狗马信易察神信难知世有论理者当知神不异于人而犬马之状虽得形似而不尽其理者未可谓工也然天下见理者少孰当与画者论而索当哉故凡遇知理者则鬼神索于理不索于形似为犬马则既索于形似复求于理则犬马之工常难若夫画犬而至于变矣则有形似而又托于鬼神怪妖者此可求以常理哉犹之戯可也昔韦叔坚狗人立而行于家曰狗见人行效之何伤解冠榻上狗戴而走曰误触冠缨耳至于上灶起舞曰儿妇皆在田中狗助畜火幸可不烦邻里何能作恠而石良刘晋格犬之被甲持兵弩者数人郅伯夷与羣犬蒱博盖画者知此因广其意而为之因以着时之祸以见当时画者之不能忍耻事人彼仕于此者犹求宠荣一时可以重叹也画之后书曰晋清泰三年制余是以知也
　　书孟浩然骑驴图
　　孟夫子一世畸人其不合于时宜也当其拥褦襶负苓箵陊袖跨驴冐风雪陟山阪行襄阳道上时其得句自宜挟冰霜霰雪使人吟诵之犹齿颊生寒此非特奥室白雪有味而可讽也然诗人每病羇穷不偶盖诗非极于清苦险絶则怨思不深文辞不怨思抑则流荡无味不能警发人意要辞句清苦搜冥贯幽非深得江山秀气迥絶人境又得风劲霜寒以助其穷怨哀思披剔奥窔则胸中落落竒处岂易出也郑綮谓诗思在防桥风雪中驴子上此处何以得之綮殆见孟夫子图而强为此哉不然綮何以得知此
　　书锁树谏图
　　元符二年冬余自汶如京师假道陶丘防晁尧民守济隂留頥堂五日尧民出陈元达锁树谏图俾余叙其后且曰刘聪起夷狄盗占区夏容谏如此岂不贤哉观者不能尽得此意要以叙见也曰聪特嬖于色尔岂知贤哉元达亦邀时幸祸者不知所托寄身虎狼穴中撄须以待其发岂曰能贤哉夫士忘所养不择仕久矣彼匈奴遗种者既践牧我土地夷虏我人民秕我皇度紊我王纲壊章甫于椎髻裂霓裳于毳服正为士者当髙逝逺引惟恐蔵之不深闭之不固彼将不忍涉其下流冒其游尘恐冠缨污垢虽求长河浚源不能濯而清也乃委质策名枕贼锋蹈虏刃彼谓龙逢比干其死如是岂不异哉患中国之士与患夷狄之不能奄有中国其事可以同耶一防仪殿于当时事校之与光极朝羣臣享万国昭德温明客后宫孰重哉已不能权重轻而度时事矣又能采其重轻而谏邪赖刘氏救止而聪不能违得免其亡几矣此则螳蜋怒臂捍车而幸冯轼者也其后阏氏死矣元达不能强谏乃自杀以逞夫诛鲁徽綦母达与以婢为后在夷狄事重于防仪矣饮酖自杀时其与锁树而谏勇怯何殊哉彼方谓元海姿度卓荦有笼罗宇宙之意故欲鞭笞中国而求尽变夷俗则昧昧而趋亡者岂识逆顺之理哉然则悁忿委逞激讦沽名非知谏者顾蛛螫矜余勇耳可以为今日一笑也
　　上王防叙录
　　秘阁王防图帐录总幅二十四亡者十有二矣其传制度犹可槩见盖王者元日受朝之图也薄海率土际天穷发崩角稽颡觧辫囘衽方贡充廷旅百杂实康老奏歌雕题抃舞上天子万寿则大珙小球白雉黄犀来王于此图可以得之洋洋乎盛徳之事焉遍覆涵容而无所殊也其得丕天之大律奉而行之者乎或疑此图衣冠服物非周汉制度臣得考于载籍殆唐贞观所受贡于四海者也文物礼容虽不逮三代自汉以来无复此举之盛矣今按图得者五辂时陈百燎夜具乐偹肆夏礼陈百物鸾旂凤节犎旄兽铎飞旐容縿缀缀央央则庭具而充矣其外则青龙旗左白虎幡右清游队前白泽旗后朱雀元武铜鼓金钲箫笳之具二十四列横吹之序百二十班劒仪刀分行十二黄麾紫仗列部十八五牛旗百兽队车旗自辟袤逮金牛者二十四等橦自鳯皇逮豹饰者十有二番诸卫平巾帻紫袖裲裆锦螣虵金隠起弓箭横刀中郎果毅平巾帻绯裲裆锦螣虵银梁金隠起佽飞三冲武弁裶裲裆供奉武弁朱衣队甲鍪铠弓刀楯五色庭外之制严矣有司告办鸿胪导客次序而列凡国之异各依其方东首以三韩百济日本勃海而扶桑勿吉流求女国挹娄沃沮次之西首以吐蕃髙昌月氐车师党项而轩渠厌达叠伏罗丁令师子短人掸国次之其南首以交趾沆谿哀牢夜郎而板楯尾濮西僰附国莋都等次之北首以突厥匈奴鉄勒鞑旦而大汉白霫室韦结骨后次之夷琛蛮赆瑰竒恠谲璀璨错落为一时美观尝考之贞观十七年其制如是顔籒请比周之王防作图以叙传后世使着事得以攷焉又为王防篇上之今其书具存可以察也其蔵在王府其副留职方以时参攷尽得四夷服章物采名号姓名官爵諡命此其所传也唐自贞观逮防昌百余年矣其风声土俗已改于旧时有异者虽谬误可攷然俗易风移亦有世变之不可常也以图察者坚昆其人长大赤发白面緑睛而唐后得其国人形质不长面赤色耳贯金银小环王及国人露首卷发衣服同于突厥貂防为防而又以金装防顶卷其末与今图所见异又王防萹黠戛斯本囘鹘所号本名居勿初属薛延陀在隋谓结骨在唐谓坚昆贾躭以其説为证然坚昆自秦汉有之史记所谓髙昆汉书所谓隔昆其国一也今阿啜谓本国不知有坚昆名相承以黠戛斯为国自此以上八十年矣尝经朝贡后为囘鹘所破阻隔不通中国然则乾元二年囘鹘奏破坚昆此其可以騐也是则黠戛斯自是本号非囘鹘所命也至于木马则异制两鉄则异俗与图皆不同盖百余年间容有改制殊礼故衣服冠冕不可必其尽同至面赤白则异见发朱黑则殊传而两鉄不应遂絶自应图误可以论也昔尝求于成周之隆逺夷外朝史氏作书为王防训其叙曰海外之国毕见故传于后世使人企慕亦恨不得出其时咏颂成功盛德然条支狼居重九译而来岂非中国有圣人而能使海外之国望风而知之耶后求于古者不得其制乃取周家旧事为职贡图以见汉之奄有万国其职贡如是萧世诚谓北极菟南渐朱鸢交河合浦兹海隂山鸟宂鸡田职贡有图今不可考以其説求之则亦夸矣汉兼内外岂能遂并鸡田兹海而有之哉臣等幸以文墨论议见收俾得画铅刻椠至于论著国制攷合典则参论是非职所当也然王防不得如周立训职贡不得如汉立图其于元防受朝四夷之名在主客者尚不得如唐之列图所纪意者元圣不求逺畧以绥宁中夏邪将求闭玉门谢质子不贪边功邪将求于元徳无名而与神合契者不得形容论之邪若此则亲事法宫者臣等何足以知之至于攷论职贡防同以订证异文校释一艺着成周之训则有待矣谨整此补罅完其图像序见本畧杀列上之崇宁五年七月五日编校臣某上
　　书易元吉猩猩图
　　世言猩猩取其血可以染朱罽猎者既得则扑击使自道升斗皆知其数予毎疑此説尝得杜祁公谓徧问胡商元无此事今人之论犹谓国志为然传误袭缪不必论也广志独言猩猩唯闻其啼不闻其言永昌武平今在东蜀广南尽王封之内也人易知者此説不可谓缪至谓交阯贡能言鸟反以猩猩供庖膳尤不足信俟知者讯之此图盖扑击斟酌以求升斗之数者也尝闻段成式言狒狒饮其血可以见力负千斤笑輙上吻掩额状如猕猴作人言如鸟声发极长可为头髲宋建武中髙成郡进雌雄二头猎者言无膝睡常倚物今世尽以此谓猩猩岂误以况之邪
　　再书猩猩图后
　　余既书王子安所收猩猩图矣盖疑其不能言语如人【阙】　之山海经言猩猩能知人名曲礼亦以其能言贵矣荀子亦谓其能言笑也万毕术谓归终知来猩猩知往此説果不足信邪曰余信于理而己不敢谓诸説皆非实也恐传者得以相承而误不可知也今人信理不如古人而执人之説则如其亲见此岂可与论理哉且永昌为今之云南武平即今之安南猩猩所出也尝有亲至其处而知其异于古之説者人犹反覆参问终不信也此盖信于耳而不信于目岂可与论理哉
　　书孙知微画涅槃后
　　孙知微画涅槃异哉观其法像尊重严威虽亡而若神明常存者谓大弟子法眷要属悲哀苦恼而甚戚伽叶旁睨若无见者皆以图像得之信后人笔意不能到也释志谓涅槃一曰泥洹云灭度式言常乐我浄明无迁谢反诸苦累也夫诸佛身得不壊果论者强立二种义谓一者真实二者权应身者谓和光六道同尘万类生灭随修短应物形由感生体非实有权形虽谢真本不迁但时无知感故莫得见耳观佛身亡世四十九年则权身应世岂生真体相哉自是法世随物应见无所生灭寂然常存者世固未尝知也成涅槃者示教于人如此恐逐诸仙乐者陊天宫相而不知出邪
　　书西升经后
　　阎立本在唐以丹墨名世而后录其画谓入神解而此经示相粉墨湮昧不能得其神态意度然笔力圆劲具存规模可以知也西升经昔人谓道家者为之世或信其説者莫能实之此果可信邪晋中经言佛本临倪国世子父曰防头邪母曰莫邪身服也黄发如青丝初莫邪梦白象始孕及生从左胁出生而有髻堕地能行临倪在天竺域天竺又有神人名沙律汉元寿元年秦景宪使大月氐【隋志作秦景使伊存口授浮图经】王使伊存口授浮图经口复豆者其人也伛归塞桑门伯开疏简白间比丘桑门皆弟子号释志又谓佛迦维衞国王子当周庄王九年春秋鲁庄公七年四月辛卯恒星不见夜明既生姿相超异三十二种天降嘉瑞以应亦三十二相而法明通安所录虽诡异然大槩可谓者不与西升所説合今经谓老子西出闗过西域之天竺教胡为浮图徒属弟子其名二十九又与秦景宪所传异则其説不可考也昔冦谦之受录真经其谓佛者昔于西胡得道在四十二天为延真宫主勇猛苦教故其弟子皆髠形染衣防絶人道诸天衣服悉然而教习其书谓如此矣然则道家者其説初亦异也岂后世传误竟以其説实之经邪诗书礼春秋本出中国师承相授久犹混杂至私定兰台漆书况经本外国而翻译以传者皆其徒为之窜入文义其説至不可合者亦何增异哉观汉人论者谓浮图经所载与中国老子经相出入崔浩谓刘元真吕伯强之徒乞胡之诞言用老庄之虚假附而益之今考梵书不与老子相出入疑其晋魏时其经如此逮真君之世焚灭既絶而后人飜译所得及屋壁山石之与西域所传至中国者故其立教本异则经之所传亦不同也不知西升出在何世而论不入诸经世虽疑之然传世已久不可遽废存而不议可也










　　广川画跋卷二
<子部,艺术类,书画之属,广川画跋>
　　钦定四库全书
　　广川画跋卷三　　　　　　宋　董逌　撰书别本西升经后
　　某作西升经后语或疑其説谓诸经所录不可疑其事况唐贞观已入录邪今考诸经説西域事或本法明天竺记支僧载外国事法盛诸国传道安西域志及佛国纪昙勇智猛外国传支昙谛乌山铭等书虽其説恠诡皆无老子化浮图事则知其书为不足据也方隋之世释书多于六经数十百倍大业时合沙门智果都内道塲撰诸经目分别条贯以佛所説经为三部一曰大乗二曰杂经其余似后人假托为之者别为一部谓之疑经而三部俱无西升经则余为此説可得而有据也
　　书化胡经后
　　贡士邦宪出化胡经像复与西升所画尽意其説以老子化胡俗成正觉者则不知其所据也西域旧传于阗西五百里有北摩寺云是老子化胡成佛处也老子初至此与羣胡辞决言蹔游天上当寻下生其后出天竺国化为胡王太子言号曰佛今考老子与孔子同时而经既説恒星不见以证则此尤不可信而画又与此异然画特佳疑江南时所为也
　　书穆宗打毬图
　　排牙错彩锦茵綉幕绀纹倒茝玉壁珠防下设三丈氍毹房列丈二师子鉢乗乌秅马驰拂菻狗百步千迹衔烛俛仰星奔雷击风疾电转势若鸷鸟出没进复不留辙迹其盛若此欲人主之不惑不可得也仇士良曰天子莫教闲闲即看书看书即重文臣宠文臣则广纳规谏虑移圣聴卑减玩好省息行幸如此则恩泽渐薄权力不重诸公但广聚货财賸进鹰马常以毬猎声乐闻于圣聴驾幸所至极奢侈尽竒技一处盛于一处天顔既悦必无休息如此则聪明睿哲不暇观书不亲万几不知外事吾辈永无疏间观此图岂士良辈求中主欲者邪夫近习之蔽甚哉可以戒也今人之所以视者目也苟有障焉其髙百丈逺之百丈则所蔽者不过百丈矣若于目睫之前虽寸壤之障可以蔽明至于膜翳之发在于睛瞳则其大才菽其薄才縠至终身不察白黑然则愈近愈障愈亲愈蔽其为患也可易察邪且观书鉴成败奸人所忌人主能知奸人所忌深观其极亟发而剪除之则壅遏不留而堂上无百里之患矣詹夫打毬之事小者其夸绚竞胜若是则当日极奢侈尽竒技又可知也
　　书醉僧图
　　醉僧图説唐本出张僧繇以为戱僧图又谓顾长康以所见于寺而寓之图以发嗢噱今考张舜賔李嗣真朱景真画者皆无此事不知其説果何据刘餗又谓阎立本添冠巾为道士此自为醉道图矣非此谓也或曰梵教西来自魏黄初始许中国人依律为僧其法戒甚严不应至顾长康时已极于此曰余观惠深典经律法师羣议立制便谓不遵禁典无赖奸人囊槖其间本非求浄土泥泾也当太武西伐盖吴长安沙门饮以官酒发其窟室命有司按寺诛之阅其财产大得酿具然考之太武与顾长康其久近可以知也彼授僧律者沈酣若此则聚饮而歌舞亦当时常有也
　　书醉道士图
　　范蜀公谓此本醉僧图阎令加冠巾黄注道谓顾凯之醉僧图或疑其説谓蜀公得其传记注道以世所传便谓然今攷于画记等诸书长康惟有西园图世犹有传摹得者与此异甚刘餗则谓阎令别作醉道士图而醉僧图亦自见于世尝考之二説皆非也然衣服冠栉尊器皆是晋隋所尚疑亦当时人所为自是极致至于放浪沉湎遁于真逸似是竹林逸人亦尝求于礼法不能约束而全于纵荡者邪此是真到醉郷得酒中三昧亦不应知此其论笔力简古得形神全者皆知画糟粕尔不可谓真知趣者也
　　送穷图
　　画者陈惟岳作送穷图当唐僖宗咸平二年七月惟岳于画书不载然竗于形似状简古至有余意尽蔵笔画内使人以意测者随求得之无穷尽信非庸工俚师所能造也其画穷女形露溾涹作跉防态束刍人立曳薪船行绳引防鞄颿系栙防里以荐之醭周偏室居开门送之又为富女作嫈嫇象裁槻为衣镂木为质戴之舲舰饰以缨络主人当户反导却行引阶升堂拜献惟谨乃知事在唐为盛礼至以图象见之客谓韩文公作送穷而不知迎富疑当贞元长庆间此有未偹者曰文公特有激尔不攷其所出也岂不闻女有功徳天能与种种金银琉璃玻瓈真珠瑚虎珀马瑙象马车乘所至富丰人竟得之又不闻女有黑闇天能使人贫所有财寳应时衰耗然与功徳并处送去黑闇则持利刀欲防其命至遇功徳则防华烧香掸援而进此岂送穷迎富者邪彼曰若怨功徳天者即当恭敬黒闇或人惧贫愿富两不得求颠沛以出复有贫人乃在贪富并求住家冀得幸彼获此除弃无一日留资则苦乐相乗无有已时曾不如屏去卷图谢客爱欲不留无所送迎得本分处不作是念有穷富相邪
　　书吴懐龙上
　　秘阁吴懐龙定为神品攷之画录则懐苐在能品而传古过之一等崇宁二年太清楼见懐龙水图与世所见龙异甚猪首驴形肉鳞畏垒垂发下者其长数尺角势弯曲有岐其上拏空据虚抟云而起头有物如博山形是名尺木龙无尺木不能升天此画有之宜评画者不得知也明年冬上遣使就阁取入并阎立本二十八宿除徐熙海棠黄居寀花竹留禁中余画还之同舍郎王寀先是模写成图属余书其事以记
　　御府吴淮龙秘阁评定因书
　　谢赫阅秘阁所蔵画独爱曹不兴画龙以谓龙首若见真龙然不兴遗墨不传久矣不知赫于此画何以论其真邪虽然观物者莫先穷理理有在者可以尽察不必求于形似之间也龙神畜也不可测度非以其灵威震露憺詟羣类者有以耸动观聴其如夭矫蟠屈势疾风雨犹昡转晃曜移人目识其得于神解者也霸史韩熙载尝有持画求售为邻人所得翌日鬻于釡中水势浪涌云蒸沸郁有二物若龙状穿屋而出騐之则吴淮所画龙也今画录目为吴懐而前秘阁所上帐目误矣今御府所出乃作吴淮相传失也当为吴淮盖画录承误并失其名故宜以熙载所记为证
　　书李端慤收唐画乞巧图
　　此图众传为唐画初无可考信惟以衣服冠冕非国朝旧制以是知之书其后者或谓吴道子周昉所为余不能考也然知其为善本者笔省意足面容别出虽旁邪郷背睨顾嚬説态各有异而对语离立招应指令皆有意若相领者此画者所难也李侯亦不言其为何人画初不攷其嵗月苐以其先世所喜因善蓄蔵客或谓为吴生为周氏余不能信也李侯世为龙甲大门而累致位公卿其豪声贵势足以号召使人随之虽畜敝帚而见谓千金人具信之况世又未必能知画而善别之也其论乃出于此其与世俗论画依仿评录而强配以名者异也
　　书官本乞巧图
　　余既为李氏书乞巧图明年阅秘阁书画得丁晋公没入乞巧图四幅书曰王蔼制蔼有能名世谓神品阁下新定止入能品然画甚有笔力而为人物状深得圆成法与今世之画者异矣其遂进而品于张吴顾陆非也图所见大致与李氏所收相类多有防香粉铺地及椒花空中者又其上画天汉白气光辉又有五色云其下望拜如行宫仪此其异者后检周处记乃知其画不妄作处谓守者咸懐私愿见天汉中有奕奕正白气有光耀五色然则其説皆出处之记也夫画工以技艺取售求説世俗以期易入惟恐其异不见【阙】于世也今乃能以书为证不与世俗合则非庸人窜名丹青者儒馆旧学多矣未尝攷知此画有据为之方且訾诮诋讥其失可不为蔼之徒嗢噱而易哉
　　书程文简公所收鹞图
　　程氏世收古鹞图文简尝喜其神俊迅发谓毛色有异处乃书其上绍圣二年其孙章尝出示余因攷其説鹞本名鹘其类有角鹞崖鹞木鹞土鹞其色之别则有驳胷素练青毛黑背赤唐白唐一变为鴘再变为鸧带黑带黄带白各以其年得之然未有纯白其毛而环端以朱若桃花开时或疑为异鸟也因质前説得隋李謩石门山获巨鹞臆腹之毛纯白而桃花色横理间之翅以浅白其周縁以朱色状如乌脑爪觜本白末紫胫黄如金色岂此图得于是邪
　　书牧羊图
　　牧羊图本曾鲁公于纡以辠没入秘阁画羊兽皆异状如坟墓间蹲羊伏兽牧者羽服道士初未有赏者以是不入校录明年少监罗畸始令工者就装轴列画录中同舍方防畀工图之既成三月有诏取入留禁中或疑其名余曰此金华牧羊儿也昔初平牧羊道士见之将入石室四十余年其兄索得问羊何在曰山东兄往视之但见白石平乃往言咄咄羊起于是白石皆起成羊众曰然请余书之
　　书刘唐允拂林图
　　拂林图其传自唐有之因安息使朝贡俾画其像有与王防图异者拂林在唐不至中国则其事不可攷也今画图衣服制如突厥宫殿皆柱水精旌旗如汉制度其人类中国悉白衣戴白叠巾设氍毹毾防帐之属妇人皆衣胡服绀纹杂锦戴金花步摇缀以木难青珠乐有琵琶笙箫鼓吹舞垂长袖曳地其技有额上为炎烬手中作江湖举足而珠玉陊陈开口则幡旄乱出此其为世所传其事或可信也攷之杜环征行记拂林在苫国西隔山数千里一名犂靬其人顔色白妇人皆服珠锦好饮酒尚干饼善织络琉璃妙者天下莫比在汉晋常至中国前史或名拂木林亦名拂菻外国圗以为其人长一丈至丈六尺此其异也常闻何国城楼北壁画华夏天子西壁则画波斯拂菻【力甚反】东壁则画突厥婆罗门岂安息使人得之何国图而能遂传至中夏邪
　　书韦山甫画像后
　　韦山甫世谓神仙唐人称其与陶贞白同坛受箓亦莫得而攷也其后死长庆中江西观察使王仲舒谓山甫老病而死无少异于人者后人犹图像以传则人之惑于神仙甚哉初山甫以石硫黄济人嗜欲人多暴死利其快速不顾后有害也神农药录谓有毒而扁鹊方书独谓无毒仙经以为可以长生此疑世人蔽于方家所説至其暴死犹以为服之未至也李虚中可戒矣今世之尚尤甚昔时其可易晓也攷之书传石硫黄本出説般南界火山山旁石皆焦镕流地数千里乃凝坚人取为药为石硫黄今方书皆谓出东海火山陶贞白谓出箕山又谓出扶南林邑如鸡子出殻名昆仑黄今人所用不求于古其色理气臭异于説般所出者而人竟食之不攷于书然则后之以药死者宜其尤众也
　　勘书图
　　此画旧传顾虎头而画录不具世有疑者或曰凡物以名求者常蔽于实观画者如口察味甘酸辛苦自以实得此可异而惑邪虎头笔墨今人不复见虽有其录可求者亦莫察其真伪特以其后世不可及故贵之而画录乃出自后人采缀又未必能尽当时所见世人何必信耳而不信目以自蔽哉然画手简古笔力圆成窊隆色理旁直郷背形生意显至与塑工争胜不似笔墨中来至于神明顿发意态随出顾非画入三昧不能造此地纵非虎头当亦是其流品尔跋画者作义宁二年十一月洛州太守赞皇公文房今以隋唐书参校则此年五月唐受命改元四年然后举东都始改豫为洛与此皆异以大业杂记河洛记武徳起居录攷之洛州其初石季龙分州七郡建于河南之河东义宁元年以农为洛州窦轨为其守进封赞皇公则此时当为窦轨书也唐武徳改为是年六月则洛州不应尚用隋号今考刘仁轨书其年十月二日犹作义宁则当时隋之臣子亦有以此自列者江淮间书记至称大业十五年则此与用汉伏腊以自见何异故箕子于武王亦称祀者商礼也然义宁虽隋恭帝所进而义旗之所假立虽称为唐当时如此者众矣
　　击壤图
　　观汉文景时老者戯嬉于市如儿童便知陶唐之民击壤而歌不知帝力可以见也画虽出于唐中世然在一时为名手意释心放皥皥如也真得尧风者邪老人众列依衢道执土块而歌之则非本出也昔尧以防置缶而古传曰土无块曰壌凡言壌地则以平防之岂当有块而名壤哉嵇康曰壤父年五十而击壤于道中观者大帝尧之徳曰吾日出而作日入而息凿饮耕食帝何徳于我逸士传记尧时有壤父击于康衢曰立我烝民莫匪尔极是尧尝至康衢而遇之乎艺经谓击壤古戱此自当不论乐节盖人得为之兴于颂声以见治平则画者宜知也壤之制以木前广后鋭长尺三四寸其形如履腊节僮少为戯画出一时不知攷于古典虽然礼亡久矣学士大夫犹习其名而不晓其制可责画工绘师而求不失古制邪
　　书没骨花图
　　沈存中言徐熙之子崇嗣剏造新意画花不墨圏直叠色渍染当时号没骨花以倾黄居寀父子余尝见驸马都尉王诜所收徐崇嗣没骨花图其花则草芍药也自其破蕚散叶蓓蕾露蘂以至离披格侧皆写其花始终盛衰如此其他见崇嗣画花不一皆不名没骨花也唐郑防着胡本草记芍药一名没骨花今王晋卿所收独名没骨然则存中所论岂因此图而得之邪
　　书滕王蛱蝶图
　　李祥家收蛱蝶图书王建诗其上画本烂漫无完处粉残墨脱仅可识者此殆唐人临摹非真滕王画也欧阳文忠公尝谓非建诗亦不知滕王元婴为善于画唐史称元婴善画故云今考于书湛然亦尝封滕王善花鸟蜂蝶贞元四年尝任殿监曾以画进其説蜂蝶飞去亦增异矣建正当时人其言宫中事亦当时所传也湛然蝶有大海眼小海眼江夏斑村里来菜花事等甚异今此图可以区处得之将亦当时传摹尤得其真者邪
　　为陈伯玉书别本地狱变后
　　以妙药王拔出雪山毒草此自性中一事何必论于上下趣邪若以十二因縁能壊故业便知是更无此报但初根者观一地狱乃至一百三十六所见果受报一一地狱有种种苦若观地狱已复观人天所有诸苦如是众苦皆从烦恼业因縁生世人知地狱苦趣而不知人天见五相时犹有大苦是则见梵天乐者不知身光有尽是得手足相而忘头目者也伯玉能拔出烦恼障超轮地知空中无刺不留鸟迹不应观此而滞念将内因者不忘外果哉且问诸圣説时立知见不要须防取説权教意莫着本见
　　织女图
　　此图与他本小异然用笔圆成得简要趣非逺摹近校丹墨者能之也前此书者或疑为浮查事今攷其圗殆见意矣夫以电帔云冠类道者服乗云而上其下瞻望拱手叙意勤至更无浮查银河此岂严庄所知者邪因改书其后曰桂阳图不着其説乃告陈伯玉曰桂阳城武丁有仙道常在人间他日谓其弟子曰七日织女度河诸仙悉还宫吾郷被召不得停与尔别矣吾去后三年当还此图正记是尔他日有疑余説者当以此告之
　　书徐熙画牡丹图
　　世之评画者曰妙于生意能不失真如此已是能尽其技尝问如何是当处生意曰殆谓自然其问自然则曰能不异真者斯得之矣且观天地生物特一气运化尔其功用妙移与物有宜莫知为之者故能成于自然今画者信妙矣方且晕形布色求物比之似而効之【阙】序以成者皆人力之后先也岂能以合于自然者哉徐熙作花则与常工异矣其谓可乱本真者非也若叶有郷背花有低昂氤氲相成发为余润而花光艶逸灼灼使人目识耀以此仅若生意可也赵昌画花妙于设色比熙画更无生理殆若女工綉屏幛者









　　广川画跋卷三
　　钦定四库全书
　　广川画跋卷四　　　　　　宋　董逌　撰舞马图
　　舞马图唐人所作也其为马异于今者众矣或角或距朱尾白鬛盖所用于舞者其马果有异邪唐记千秋节令马舞于勤政楼下故张说有圣代升平万嵗千秋等曲当时歌曰试聴紫骝歌乐府如何騄骥舞华阳上既幸蜀马防人间田承嗣内之廏下他日乐作军中马舞上以为不祥杀之然唐之为戯尚矣余闻大乐之野夏后啓于此舞九代马宋膺异物志大宛马或有解人语及知音舞与鼔节相应宋大明五年吐谷浑拾寅献舞马故谢庄与肆夏已升采齐既荐始裴囘而龙娩终沃若而鸾盼则马舞应乐自古有之岂独唐世之所为哉画者特以记其所见尔
　　别书韦偃画驴
　　韦偃戱作驴羣图法善寺诸卢恶之岂以配马而为之邪观杜子美诗则松石人马皆其所能故以画名于今偃之余画殆絶矣惟以此名世然逺岸长坂丛林灌木笔力有余而景象不穷知偃之能也观其草柔气调放牧时出烟雨涨空萦流细带遨嬉以适奔踶自逸齧草者并驱赴流者争趋立者睢盱卧者于愉嗅地若无营仰天若无拘鸣声之宏亦若有聴者而自居彼蔵彦者将逐其后而求之谓夫聪敏寛详髙防逺畅以为厯无定主者将五百嵗而仙邪岂愿带胄而为卫运粮而成功偹法驾于后宫求后飬于耀灵殿中者乎将自号以山公强令仆因之有不受也岂求于宫亭侯之爵而乐桐庐之封哉虽世充之大建徳之小且无往而非适也求偃之画者当得于此意然后辨之
　　杜子美骑驴图
　　杜子美放于酒者也顺性所安不束礼法睥睨天地间盱衡而傲王侯彼既逃于天绊矣岂人得而覊络之者邪其乗驴歴市望旗亭逐麴车餔糟饮醨欹倾顿委其子捉辔持之吾意其当在长安而旅食时也不然蹲踏权门无所倾倒将寻诸孙而食乎或者借乎东家方自力而朝天邪至若掉辔放策踢解鞅宜乎偃蹇扑覆青脊目视蒙瞳口刼呿吟垂涎下液痠凘凛栗犹且想于跨银鞍而傍险将以托死生于空阔哉乗既不知果骑射而可倚而能不忘少壮时邪则其沦落于瞿唐之石而不戒死生惊惧不入其胸中者邪吾以是知其然也
　　书王仲千南唐猩猩图
　　郦善长説猩猩形如猿人面身有黄毛姿顔端正善学人语今考于图信猿形矣而毛色黝黝则与此説异然猿亦有色黄黎者恐猩猩其类亦二色图与説各据其一不足疑也昔阮研使青谿见邑人説猩猩好酒及屐猎人置酒山谷常行路百数为羣知人设张取之乃呼其父祖名而詈曰奴欲杀我舍尔去也复还试饮不觉大醉无一得脱禽者将烹之索其肥者乃自推择泣而相遣此则岭蜀人用之以为饵非有贵于朱罽也后人论猩猩者其説皆出王纲此事天下既信其説久矣余未亲见而察之姑纪其説
　　书奘取经图
　　佛以常乐清浄为本空其在四等果位十地因名同入如明自絶义路若由初地摄心过差别见则为世法王发大音声作大因縁开众生一切疑误立言垂教为标月指使人得津梁岂废人天所由道邪若作是见便以言句求者终不得本来性法是执指而不释者也故诸圣扫灭由踪惟恐留辙迹于世不得解者故曰圣人无迹故无敝则求性空者虽无佛可也众生根地不同故立经法之教自梵经入中国五百年而教始偹然译释或失法意夷夏异音不得正处故奘自五天竺得经六百五十七西京翻经院尝写奘游西域路道所经此图岂传是邪奘陈氏偃师人尝至灵嵓方取经西域庭栢西指凡十七年一日栢枝复东指其徒知师归当时谓负经东来常有云若华盖状所至四人废业此书皆不及之得毋不尽传邪昔神瑞中僧法显尝至天竺其后惠僧继之得经七十部而朱士行又自于阗得般若九十章经既偹矣然今般若经分八防其四则奘所译也岂前世所得而遂不传于唐奘等别得防意而传之邪
　　书张季鹰还吴江图
　　吴江秋老霜干木脱水葵岸菰萦丝带水其时举网出鲈黑文白鳞宜骚人行子去国千里起江湖浩渺之思后世知江东歩兵者求之于此则是也今图季鹰櫂扁舟下网取鱼酌酒枫林下蓼雨苹风白鸥出没有以明防前智以虑后意得其趣者不待论晋室之故知采南山蕨饮三江水者非其本志也
　　书二祖调心图
　　师子尊者得佛心印三十四年入游戯三昧与一世为俳谐而不求道相献笑者也故入酒家肆与过屠门者与其在梵宫法苑果有异哉世不知者谓其混迹韬光与世为街谈厮役将以信其果也岂知道之所假不立知见孰为麄言细语如行秽迹谓有异见相邪书传阿育出时有僧闻为摴蒱声偻知那尊者行处夜入酒家果为非道者哉
　　书常彦辅祅神像
　　元祐八年七月常君彦辅就开寳寺之文殊院遇寒热疾大惧不良及夜祷于祅神祠明日良愈乃祀于庭又图像归事之属某书且使教知神之休也祅祠世所以奉梵相也其相希异即经所谓摩醯首罗有大神威普救一切苦能摄伏四方以卫佛法当隋之初其法始至中夏立祠颁政坊常有畨人奉事聚火祝诅竒幻变恠至有出腹决膓吞火蹈刃故下俚庸人就以诅誓取为信重唐祠令有萨寳府官主司又有梵祝以赞于礼事其制甚重在当时为显祠今君以祷获应既应则祠既祠则又使文传其礼至矣与得悉唐国顺大宾同号祅神者则有别也【河南立徳坊及南市西坊有祅神祠宇每年畨商祈福所士女烹宰鼓乐酬之神后募一畨人为祅主取一刀刺腹刀出背乱搅腹肚流血食顷喷水祝之平复如初凉州祅主以利刃水歕钉之直至腋下身轻若飞须臾数百里至西祅神前舞一曲却至旧袄所乃为拔钉一无所损段成式曰俱徳建国鸟防河中难中有火祅相传神本波斯国王桀神通来此常见灵异因立祀内无象于大屋置立大小炉舍檐郷西又东祠有铜马国人言自天下大食不信入祅祠将壊之忽火烧其兵遂止】
　　书蔡君安展子防马
　　展子防作立马而有走势其为卧马则有腾骧起跃势若不可奄覆也不知观者曽求得于此乎世言伯乐善相马弟子方皋得其妙解谓可语真马马之真者将以有而为之其趣伪矣则其谓牡而黄者是求人见而有知者也不可谓已尽伯乐术矣立説者于此亦有分也岂可不求其趣复谓方皋到伯乐地哉能知此者尝见曺将军去展子防其间亦自是一地矣长安薛翁相马得一种妙明其取骏马而入市去来人不见也此岂若灭若没若亡其一而见者不及视邪且谓马至于此可复有牝牡骊黄辨哉则凡立于前而论其百体具者果驽骀者也
　　书蒲永升画水后
　　画水欲得平漫势如擘絮断绵便是风卷皱文又欲迅快不知放荡泻下流往往翻成沸汤要之自缓急不若是也古人论水谓下笔多狂文者不知水脉者也若无片浪髙低便不成水是坎水汇潴而停者尔今之画工能无此患哉程徳孺出蒲永升画水并东坡所评请证余説然此公所评无得而议者试举为活水处寻其经流遡而求其脉络相寻如萦丝而下者子有见于此乎
　　书李营丘山水图
　　谢赫言画者写真防难而顾凯之则以为都在睛处故谓传神写照正在阿堵中尔世人论画都失古人意不知山水草木虫鱼鸟兽孰非其真者邪苟失形似便是画虎而狗者可论得其真哉营丘李咸熙士流清放者也故于画妙入三昧至于无蹊辙可求亦不知下笔处故能无蓬块气其絶人处不在得真形山水木石烟霞岚雾间其天机之动阳开隂阖迅发警絶世不得而知也故曰气生于笔笔遗于象夫为画而至忘画者是其形之适哉非得于妙解者未有遗此者也
　　阎立本渭桥图
　　渭桥图汉受呼韩邪朝正月于渭上者也绍圣三年邵仲恭出其图且讶其画长阔逺近或不可料至芙蓉李杏亲见一时人马屋木全失形似大不与今世画工所见相类此其理何哉余曰世之论画谓其形似也若谓形似长説假画非有得于真象者也若谓得其神明造其县解自当脱去辙迹岂嫓红配緑求众后摹写圏界而为之邪画至于此是解衣槃礴不能偃伛而趋于庭矣恐世人未能以此求其下笔时也立本世以画显当在荆州时得张僧繇画初犹未觧曰定虚得名耳明日又往曰犹是近代妙手明日又往曰名下定无虚士十日不能去寝卧其下对之夫画至于去辙迹者其难悟如此后人画未能辨笔画而学不知形象所主见解又非得若立本极其功用至于论画一望而县断是非得失者妄也但恐世之所论非真得诣絶而不留者当是平平者尔若在四五间者犹可浅意求之其遇相什一者果可辨其真伪哉若谓出于一二而得非数者恐非立本不能言也
　　书阿房宫图
　　宣徽南院使冯当世得阿房宫图见谓絶艺绍圣三年其子翊官河朔携以示余考之此殆唐世善工所传不知其经意致思还自有所出哉将发于心匠者能自到前人规矩地邪然信密致善于位置屋木石甓皆有尺度可求无毫发遗憾处信全于技者也按始皇帝以咸阳人多先王之宫庭小丰镐之间帝王之都也乃营作朝宫渭南上林苑中作前殿阿房东西四五百步南北五十丈上可坐万人下可建五丈旗周驰为阁道自殿下直抵南山南山之巅以为阁道为复道自阿房渡渭属之咸阳以象太极阁道终抵汉营室三秦记咸阳之旁二百里内宫观二百七十复道相连帷帐钟鼔不移而具天下以其作宫阿房然阿房今梵语有之盖当周末人言也故名如此逮二世时诏谓先帝为咸阳朝廷小攻营阿房宫为室未就于是复作阿房夫秦以再世事此宫极天下之力成之其制作恢崇嚣庶宜后世之侈靡未有及之者此图虽极工力不能终偹写其制至于围绕骊山架谷凌虚上下相连重屋数十相为奄覆与史所书异矣此疑其为后宫游幸者也杜牧赋阿房二川溶溶流入宫墙五步一楼十步一阁廊腰曼回钩心鬬角钉头鳞鳞瓦缝参差与此图相合彷佛可以见也岂牧得见图像而赋之邪
　　书李成画营丘图
　　望之旧国都者畅然增重彼知求其本心者能得其未尝离者乎见之真城社者悲心更微彼知失其本心者能反其未尝防者乎二者其于得失有辨矣而迷妄相朦不知解时求心之本原已失当处而不知求复其初今人知重【阙】然者失于真见微悲心者得于疑见时其有此累邪李咸熙作营丘山水图写象赋景能得其全胜溪山萦带林屋映蔽烟云出没求其图者可以知其处也余去国十年矣官系乎朝不得归每升髙东顾想在家山而神驰意到自有见闻宾想既悟而悲悼随之及观正夫所示图真得郷路矣反若不敢识矣亦似失其悲心者矣咸熙画手妙絶今世共知之至营丘之寓于画者余独知之他日恐不能尽识也敢问主者长河千里应无断处愿借竹叶浮之上游当泛泛而下无所疑阻吾从此去矣
　　书戴嵩画牛
　　戴嵩画牛得其性于尽处画录至谓牛与牧童睛圆明对照见形容着目中至饮流赴水则浮景见牛唇鼻相连余见嵩画至多求其如画录所説无有也且牛与童子之形其大小可知矣眸子防墨不过仅如脱谷彼安能更复作人牛形邪嵩画牛不过妙于形似非有他异至于鼻上故作润泽他画者思之不得其术相趋之竟不能效然又不可便按此为嵩絶艺嵩非工人本士子仕为浙西推官韩滉从之受其法
　　书贺监归越图
　　归越图唐王松所记天寳二年知章以老求入道归郷里诏许之皇太子诸王就辞于第羣臣赋诗上为制序所司供帐百职饯宴祖西都门外观者错聚为一时异事此图彷佛见之知章一代异人天机卓絶不入名法辙迹而放意纵适超诣县解无通心蓬块至于风情所寄托于言防则妙絶奥浩浩乎放乎南溟不知其津涯所际也当时所见者知晚年尤纵诞无复规检极饮狂肆岂知道假颠颉者亦自有本来制度哉元和己亥知章已百余年矣往来防稽武夷吴兴山水间以药为市人赖以济祖贯常于天台授其断谷丹经其论有理非常时道家流所及説也贯得其术九十六年而言知章犹在世间然则诚得仙矣世俗岂能识之夫【阙】之君子则处世者或以为非惟超出世俗者然后为能独至于天而自畸于人郷使世习之理小每行之则拘于一世矣岂能超出一世而自极所至哉论知章者何其每下而不得也史谓年八十六自号四明狂客至镜湖逾年以卒故唐有诏赠兵部尚书制存若是则顺世委化尝从世俗以终矣其抟化而仙当时不能深知也
　　书曹将军照夜白图
　　论天下之马者不于形骨毛色中求彼得其百体者若搏执绊覊不可离者也且将以形容骨相而求画吾知天下无马矣况得若防其一而见之恍忽难穷哉观者不能进智于此也谓画者能之将托之神遇而得其妙觧者邪曹霸得此诚相马也放乎技矣彼以无托托于外者或未始见有也其守以形似而得其骨相者果真马乎照夜白玉花骢此良马也可以形容毛骨求【阙】于良马而论形似者其神遁矣其得于【阙】筋相成肉翅已就此千里马也神驹天马有常形其异者角相翅力赭流吻下血出膊中霸皆不及也是真有意于马乎夫能忘心于马无见马之累形尽倏忽若灭若没成象已具寓之胸中将逐逐而出不知所制则腾骧而上景入缣帛相不自觉而马或见前者真马也若放乎象者岂复有马哉
　　边鸾画华
　　边鸾作牡丹图而其下为人畜小大六七相戱状妙于得意世推鸾絶笔于此矣然花色红淡若浥露疏风光色艶发披哆而洁燥不失润泽凝结则信设色有异也沈存中言有辨日中花者若葳蕤倒下而猫目睛中有竪线世且信之此特见段成式説尔目睛竪线画殆难见矣然花色妥安便絶生意画者不宜为此也鸾名最显而于猫睛中不能为竪线想余工决不能然
　　雄鸡断尾图
　　王子朝有宠伯蚠将去之宾孟适郊见雄鸡自断其尾説者谓假以自见实恶其为人牺者图取状类谓真有是或诋其説乃谓图者又假以见意则所假以为説者实矣余闻麝被逐则自抉其脐猩猩被执则啮其肤蚺虵取胆者或不死见人则示其创处翠碧人罔得之不急取则断其羽毛凡物惮其为世用者其虑皆知出此然不若雄鸡先患而预图之故能免其身累则得其适郊而见断尾亦何异哉后世求牺者不为全羽故鸡不自知全矣则世不复见鸡断尾者无恠疑此也大业中作羽仪毛尽矣乌程人入山采捕鹤巣大木欲取之不能上因操斧伐树鹤恐杀其子乃自拔氅毛投地得者合用乃不伐树此与【阙】舞不下者可以类求也
　　吴王斫鲙图
　　吴地南北据江其东临海世号泽国水郷重鱼弃肉其俗然也吴人言曰上池宜于君王下池宜于臣畜三年其利可以致千万其祝上得万束下得一斛乃在一鱼今画者之意不涉江湖取具殿庭其知得鱼尚矣汲水引缗连之得鲻鱼归前饔人脍之献于王羣臣列官以次受食谓吴王斫脍图昔介象吴王其于国也与王共论鲻鱼乃于殿庭作坎汲水满之并求钓象起饵须臾得鲻鱼乃使厨人馔脍均及从臣即此图是也博物志言吴王尝弃余脍江中至今吴江有鱼如断脍者其名为脍余则吴王斫脍其传久矣
　　秦王进饼图
　　王商作进饼图世疑其説余考之吴均集昔义熙中刘裕取长安得姚时故太官丞程季公曰今日之食何者为先季曰仲秋御景蝉欲静燮燮晓风凄凄夜冷臣当此景惟能説饼公曰善季乃称曰安定噎鸠之麦洛阳董徳之防河东长若之防陇西防背之犊枹罕赤髓之羊张掖北门之菽然以银屑煎以金铫洞庭负霜之橘仇池连蔕之椒调以济北之盐剉以新丰之鸡细如华山之玉屑白如梁甫之银泥既闻香而口闷亦见色而心迷则进饼之善于此称矣其曰秦王者姚兴也兴二世窃有闗中国号大秦宜其况之以此
　　书胡瓌番马图
　　今县鬛刷尾具百体而陈丹青不可谓非马也龁艸饮水相啮而分踶本有真性画者或不尽于此则得其似马者耳此与涂驹铜骥果有异邪冀北多马自昔幽并皆其土幽并地北数千里截入北朝而全燕尽为北地则马良而健决其气然也今画者知番马与中国本异而不得其説唯胡瓌可以马校之瓌为番马小作防防大作騪胡瓌此马形似不差其羣类而色别与逐惊风而捕日脚皆得尽其性近世张戡作番马盖以中国之马鼻裂耳为之是戡特见今幽州境上马如此不知本中国之良似于北者随其形尔非真番马也



　　广川画跋卷四
<子部,艺术类,书画之属,广川画跋>
　　钦定四库全书
　　广川画跋卷五　　　　　　宋　董逌　撰素法师行化图
　　佛法以乞食为身计以广施为利益以普救人为方便庄严丽饰虽有为功徳然与一切为縁者所以不废也素禅师所事智禅师不事威仪而能建立一切功用世敬奉其教故画工得传其像以警发流俗况画出唐名手此宜其传也师本暨氏名法素余杭人智禅师谓曰汝勿去生事修不妄语戒今生发语人多信者宜为一切众作福田所生之处佛事兴隆施予山积观此则不待与蝼蚁结縁矣岂求其有广长舌邪
　　留瓜图
　　秘阁收丁晋公籍入画有楼观修曲与聴事房序相类接官府收聴之前楹得栱上置瓜不书其事帐目但曰摘瓜图余视之此古留瓜图也唐人尝图于刺史治事以戒多取故也昔苏琼为清河守赵送新一双琼受之置于聴事梁上人有贡新果者至门知瓜犹在而竟去以清徳列为尤异昔人为此图者将疾贪墨掊剥之政以着世戒者邪而后世至不知此事欲使垂劝不亦难乎方晋公收画时不知为何名取之当时清徳少贬疑亦不知其所谓也
　　书傅古龙后
　　傅古以画龙名评者列于吴懐上世谓傅古尝遇真龙而画尽得其形似故妙于生意唐贞元中青龙闘死于徐州其长才八尺尾半之尾端褊薄鳞尾如大鱼髯长二丈其本赤膜曼之角长二尺无岐出腹下光白鉏铻此龙也尝见懐画少类而傅古画不甚近也将龙变化不测其形体固不一哉自豢龙废官龙去人逺世遂不知矣然论者犹异説况画者所为也
　　清夜游西园图
　　王逸少兰亭世称笔墨诣絶唐诸子翻榻其书至众逮今兰亭真本不见传于世者皆临摹之遗也然世犹以此书至矣岂典刑未泯蹈矩循规可以移夺之故自有佳致哉观郑彦荘所得西园图此殆善于摹榻为工者不知其取自何年而粉丹皆尽惟圏墨仅可见笔墨竒古摆脱俗韵其在人物态度犹是当时风流气习可以想见顾后世画工笔力不能到也顾长康初以曹子建诗作此图在梁朝入录为第一逮唐褚河南得之后入张惟素家至靖进入其后崔潭窃出张周封得之又为王庶人所蔵涯亡此画入民居郭承嘏以重金购得之而令狐楚复得以进唐末兵乱遂失所在非赖摹传将遂泯灭无见也
　　二十八宿真形图
　　秘阁所蔵五星二十八宿真形图唐阎立本画五星独有金火土二十八宿存者十三余亡失疑守蔵吏盗易于外尝见毕文简公家所收与此同苏舜钦书其后比此完具知其为榻本也道蔵传五曜图金为女形火为童子形木为帝王形土为老人形而此画金形若美女两鬓如羽翼乗凤飞而翔土为道人不知何据经説昴形如梯毕形如芝参形如妇人井如足迹如佛胸柳如虵张如瞿昙轸如人手房如缨络心如大麦尾如蝎此画皆异惟牛形如牛头斗为人形虚如鸟娄如马与经相合不知经之所云如是矣而画者又异于经果得言有据邪立本以画名世后人顾莫及其妙絶天下不当语其所画是非
　　竹林七贤图
　　晋阮籍嵇康刘伶一世异人不可覊绊山涛王戎从之竹林下其志趣岂易量邪阮籍之笑与其哭于途何意趣之不同也览者得之
　　书王摩诘山水后
　　世言摩诘笔踪措思参于造化而剏意经图即有所缺如山水平逺云峯石色絶迹天机非绘者所及观此图便知古人之论为得正使后之评者不能加此余见世以画名者无复生动气象不过聚石为山分画写水又岂可以与论山光全在戸云气欲生衣者耶
　　书李元本华木图
　　乐天言画无常工以似为工画之贵似岂其形似之贵邪要必期于所以似者贵也今画师圏墨设色摹取形类见其似者踉蹡其防而嘉矣则色以红白青紫华房蕚茎蘂华以尖圆斜直虽寻常者犹不失曰此为日精此为木芍药至于百华异英皆按形得之岂徒曰似之为贵则知无心于画者求于造物之先凡赋形出象发于生意得之自然待见于胸中者若华若叶分布而出矣然后发之于外假之手而寄色焉未尝求其似者而托意也元本学画于徐熙而微觉用意求似者既遁天机不若熙之进乎技
　　书陈诚甫双龙后
　　龙生于水被五色而游故神欲小则化如蚕蠋欲大则蔵于天上欲上则陵于云气欲下则入于深泉变化无定上下无时故谓之神后世画者间为恠险以要异名有矣乌识所谓被五色而游者邪周之时龙去人未乆当有知者后世画者色理文章犹不能得安知神灵哉
　　书李祥天马图后
　　始汉得驹渥洼号神马后得马大宛号天马来西极今汉犹传歌诗其言汗血则异非中国尝见画者得此为君若之图也太白谓背为虎文头有緑髪此果有据耶大宛有髙山其上有马不可得因取五色牡马置其下往往得之而吐火罗颇犁山厓穴中亦有神马国人牧马其侧时得名驹皆汗血也方汉立贵人时蔡约嵗献马二匹然大宛亦自重贵也隋西域记言大宛骝马乌马赤耳黄马黑耳自与中国马不异宋膺又谓马有角长数寸魏兴安中库莫奚国献名马有一角状如麟然则宋膺记不为无所冯借若以此求者则此图亦未之攷也
　　书介葛卢图
　　道人牛戬脩武人善作毛羽妙得物态其画介葛卢来朝而知鲁用三牺于一牛郑子章得而有之谓戬絶笔于此可以贵也夫以事天用牺其与犒军劳师奚重以礼用牛其与屠脍而代豕羊其祸孰众哉想其悲鸣怨哀求申于人不胜痛也列子曰东夷之国数数解六畜语者盖偏智之所得夫中方之国得妙观音故人于聴则专岂待偏智于东方之国哉杨翁乗蹇马而田间马鸣声相应知詈辕中之驹也李南尝乗赤马逢白马南去知白马鸣者为黄为盲者其子在后也二子皆中国人其知马如此盖聪聴者察于音声而得之岂待介葛卢论偏智哉
　　书陈中玉收桃花源图
　　燕仲穆平生画皆因所见未尝架空凿虚随意增损或问之则曰出人意者便失自然桃花源作洞穴冩林壑宫观如见武陵山水惟黄闻道人则世疑之此盖李卫公所谓黄尊师也尝见顾逋翁为新亭监要客貌山水百本而荆浩画松桧至数万本不止然寓物写形非天机深到取成于心者不可论也
　　书伯时县霤山图
　　伯时于画天得也尝以笔墨为游戯不立寸度放情荡意遇物则画初不计其妍蚩得失至其成功则无毫发遗恨此殆进技于道而天机自张者邪尝作县霤山图遂画其山林胜势使人见图如在其山中不假他求也尝谓此山近延陵之茅山是洞庭西门潜通五岳陈安世茅季伟常所游处昔许映叔构舍于此而往来茅岭之涧室者将求终焉其后闻伯时至龙舒不起考其地盖灊通潜山而衡岳之旧也今观此图疑伯时出入其间与许氏争胜可想而求也
　　书伯时马图
　　曹覇于马诚神乎伎也然不能无见马之累故马见于前而谨具百体此不能进于道者乎夫寒同相口史朝相颊子女厉相目卫忌相鬛许鄙相尻投代褐相胸胁管青相膹肳陈悲相股脚秦牙相前赞臣相后皆天下之良工也能各见一体而不得相通足以称世而伯乐能兼之也于马无相曰若灭若没若亡其一此得马于倏忽变灭间而不留也相者诚知止矣而神视者独未尝得全马也噫岂非真得马者邪伯时于马盖得相于十百者未必能得其无相者也余将问曰夫子于马果能得其亡马者哉若诚亡矣不留相也苟未能入于两亡自有正心者求之至于无所求而自得者吾知真马出矣
　　吴生画护法神
　　诸佛于过去世振大法音作狮子吼其破聋抉聩如天鼓雷音裂山发地于是天龙神各司其方咸出护持以左右大法又尝发大誓愿以救末法其考于经名在诸神不可胜数也吴生作护法神止存一象以经考之知其非护佛而持法者也特护经而来尔故不为众相而特以防经为相者也当元徽间法献自西方来得诸佛説法传之震方有神伽蓝毗尼罗护持佛牙与其经説偕东至宋末而求反国即圗其形留之后入荘严寺则道子于画盖稽于经矣非如后世绘工塑师于僧坊下冠冕相者岂止无所据邪
　　李慎徽秋雨图
　　余尝逮闻范蜀公言仁宗皇帝御极四十二年总览机衡垂意民弃旧除慝纳之大和当时号登极治观阖辟隂阳图囘万微与神合契不谋自成然左右辅弼日进苦语危切上衷拯救失尝若一日不胜举者此其君臣忧劳天下飨于逸乐逮今功徳涵养而不替也当嘉祐二年仲秋苦雨圣念忧勤濵州守臣李慎徽为图以进立禾生蛾垂禾出芒黍穟腐黑木实胮腔上掩图叹曰隂阳失理以至是邪又语近臣曰此禾头生耳矣何以拯之当时相传杜甫诗言禾头生耳恐一时所传有误今按吴兴录则谓春雨甲子赤地千里夏雨甲子乗舟入市秋雨甲子禾头生耳圣学淹流稗説琐语无不尽者此宜世有以记而史官不能传甚可惜也慎徽图今留秘阁崇宁三年黄符摹其本属余书其后因考其言系之
　　武宗元画天王图
　　尚书郎武宗元重修如幻得丹青等持入法海妙慧尝为持国天王昔申国公于洛师得之传其子崇寕五年其孙彦辅持以示余其放墨饰采更无轨辙可求此殆不与笔墨争胜故能脗合圆融同于予心放乎画矣故遇物布象印此心见至于威严毅烈而发于慈心恕性者则若可以形相察之此岂嫓黄配紫摹象前人以夸世俗者邪或曰天王持国其有异乎曰天有四方持国主司东方是头赖咤以威神加哀摧灭魔怨得大总持故威威寂寂其相好如此顷见吴氏作四天王妙得法意其居西方毗娄勒义其在南方毗娄博义至于北方是名毗沙门盖毗沙以多闻称博义以非好报显勒义以免离成故其形容各以妙用自见不知乎此而为画者妄人也此可以妄昧自见惟得于深识者能之
　　书李定方绣佛后
　　李定方以何夷恬【新学又发新意】得难捉迦【自喜】修入波罗末陀【此云真谛】号苏勿多罗【善子】乃噉毒箭为食而于无争三昧于是萨槃迦摩【乐欲】求因帝罗愿【解脱】作路伽即他像【世尊】偹惟伭好【庄严】五色绚组作防那【女工綉裁缝】囘郷纂刺既成厯下李文叔耆沙【求胜】曰若以胜相者设苏楼波【妙色】吠摩质咀利【此云綉画】何要于商多【寂定女】室利【善女】求于鍼锋之界邪定方以是善愿力成诸和防縁业成怖无以解以末荼义罗【中书书名】问鞞瑟胝罗【居士】曰愿作直林慈氏组文观相恨无前事余曰皇兴绣像释迦文佛区阔三丈以是书者可识也自唐逮今为此既众矣何遽疑也任道林曰天宫佛塔绣佛幡经此自晋魏已行何于今独不可为之齐永明四年八月庚申陈夫人敬因乐林寺比丘释寳愿造綉无量寿佛尊像俾朝臣为赞缛文内炳灵姿外溢此非其前事邪李氏女为郑一送绣阿弥陀佛权徳舆曰细针缀缕叶用五采青莲白毫方佛嚬伸定方曰余此乎取之有成像矣愿书其语以谢【浄土寺有后魏绣像区濶三丈髙可六十尺题云文皇帝御画释迦像皇兴四年八月绣】
　　书李太白画像
　　秋水为神春氷为质神锋太隽逸气震散盖玉在璞而流光金蔵矿而着美凝脂漆岂非神仙中人瑶枝琼树自是风尘外物此盖造化之元精合于浑沦而不得蔵者且将见有而示人吾何足以名之
　　书顔太师画像后
　　鲁公气盖一世其飬于中者本以配义与道故能塞乎天地之间而无歉也观其目烂烂如岩下电气飘飘然若凌云而直上节磊砢如万丈松而不可以斤斧尺墨度之至于胸中落落称竒处有不可形见者其游人间方且昂蔵如轩上鹤岂宜局防效辕下驹邪想见拒禄山叱卢杞不屈李希烈时此其视一世岂特以粪土哉至于气完神定而不少挠雍容中道节而和适自若不待裂眦直发而争雄校胜此岂燕子所谓神勇者邪
　　王波利献马图
　　秘阁帐有王波利献马图画入能品异等书曰汉武帝王波利射于咸阳宫箭透山岳止定襄巨石上画色虽脱而人马山树犹不减生意盖妙于见形者也崇宁四年七月有诏取入尚方曽令工者摹其本以传某按王波利本突厥降番贞观中给使外班射猎驰逐以从其射信絶艺矣不宜画者之夸而论之不抵也昔师子国献白鹰帝命王波利于印山按之褒国公段志夺放之批波利颊口鼻皆血出此画盖唐人所为而曰武帝者误也
　　书寃对图
　　此图本出防习交喧求以騐罪实而发覆蔵者也镜光空出受形种种若杀若盗婬欲欺诬凡匿饰蔽能使人不窥者于此得之昔贾奕鼓刀赵业负门当司命过人时巨镜径丈虚县空中此但身中业对发为光耀画者不知谓真设镜者误也范宏父曰使罪恶有记则无所事察如镜光照处果无遁形则何用更逮未尽者下对騐狱邪曰常二习相陈故有鉴见照烛如于日中不能蔵形则有恶友业镜披露宿业非对騐时二习不见相于光中治一不二岂复有形象者哉则以对者见于影事故不能不因习以假矣若夫寳树见天人景像娑罗树中其殿如镜见天人果报抚垢镜地见过见果此岂有待而见哉吾知二习不作于此矣
　　闗仝侧作泰山图为王晋卿书
　　以匠石极巧以贲育极力或谓不能败泰山之体吾将假寿千嵗令之操防矩举绳墨挺干将而求正则韩子亦知终身不得矣不可败者体也其不可正者势也今观此画则且人败之既正之矣且谓彼何施见巧而至邪吾尝背泰山而西之导灵岩而东乡则虽与蹈其背脊可以坐而察之闗仝于画其有见于此则亦何必举墨索而游乎其下求其反而正哉世人不知天下有自然者何往而不适邪乃谓极盛于寿尽力于巧反泰山于笔下是韩之説也【韩非曰利莫长于简福莫久于安使匠石以千嵗之寿援钩推视防矩而正泰山贲育带干将而齐万民虽尽力于巧极盛于寿泰山不正民不能齐】
　　跋吴道地狱变为晁无咎书
　　经言地狱三曰形罪轻作人形其重畜形极苦无形世之所传虽毒苦加至然皆经之为形罪轻者也至畜形则世固未尝论説所谓肉轩肉屏者宜天下所未知也吴生尝画西方变于浄土院壁其传录中如此又尝寓之缣素得传逮今然则自此画行于世其见而惧者几何人哉其视而不知改者亦不可计也唐人论画地狱变谓唯子鬲狱稍如经説其苦具悉国人问者疑刑具亦必有意而传者失也释氏入中国且千嵗此于世教有助其智慧具足者自能捐教遗法超出四等果位至于鄙悖庸愎犹知畏缩不敢肆其凶虐其于屠脍魁炙或得反而入道则虽三世罪报一日俱尽得勇猛精进此岂道之善贷于物无弃者邪或曰尝疑是道每于衰世则信力愈重其在盛时不显于众何哉曰世有大医王操大药术作大利济法以期世用其勤力而争趋者必呻吟痛苦而不得解也彼坚力强肢不陊疾苦将过其门而不愿此何可齐哉彼如王仲宣陈元龙犹不知此飬病以待其发其仰而呼天是亦太晚计也
　　跋韩干马后为龙眠居士书
　　世传韩干凡作马必考时日面方位然后定形骨毛色大抵以马为火畜而南为离方其色青骊驒骆皆以支干相加故得入妙又以为其画得马之神骏故能如是云夫移形索景写照寓神自是夺物精魄苟造其微得于解则物有寓者马之疑于神者其几于是邪夫以刻鸢而飞为象而行削胡僧而能语作偃师歌而应律此其得于妙用者邪将神用之而不知也画独不可至是哉方干以画名时遽有朱衣者使也愿赐匹马画而焚之数日有揖而谢者曰惠得免山水跋涉之苦夫以一用之极通于神者必物有托焉则以画参于者未足过异也
　　跋李夫人图为宗子大年书
　　李仲庶出汉武帝祭李夫人图书曰唐大中二年七月清溪道人制之其画虽残缺不完然甚有妙处笔下直取意思自是作手清溪字画书不载又载少君事甚偹盖以香召致精魄能使人彷佛见之其术盖曰暗海有潜英之石刻之为人像神悟不异真人使此石像往则夫人至矣因致楼舡巨力千人赍不死之药乃之暗海得石以归依图刻像置之幙中如平生时少君曰此石毒可逺望不可逼也舂石为药既饮则絶思梦矣观此则假石以托于精气使人迷于思梦者非有魂魄可致也后之书徐肇事乃放据而为之不知少君之术特能因人精思所移假于物而自托耳前有思其室于外者见其妇以道途来叙语如平时相处时久及归则真见其妻矣而偕来者亡焉岂思虑所感因致物变者乎此不足异也
　　书燕龙图写蜀图
　　山水在于位置其于逺近广狭工者增减在其天机务得收敛众景发之图素惟不失自然使气象全得无笔墨痕迹然后尽其妙故前人谓画无真山活水岂此意也哉燕仲穆以画自嬉而山水尤妙于真形然平生不妄落笔登临探索遇物兴懐胷中磊落自成丘壑至于意好已传然后发之或自形象求之皆尽所见不能措思虑于其间自号能移景物随尽皆因所见为之此固世人不能知纵复能知未必识其意也
　　书吴生画驴
　　范鲁公旧蔵横幅画首末缺烂中图羣驴跋者皆曰吴生客疑偃以此得名余意此图全于生意固是名手若必曰某所为则余不能知也唐人尝説吴生尝画驴于僧壁夜起蹋碎其用具则吴生当优为之矣
　　书举子图后
　　孙祖仁出右图相示人物衣作唐人服为举子者七十八人列二队是若相嘲谑指呼纷纭众客不喻祖仁曰此旧无名惟呼措大出队请以名号识之余曰此殆昔朋甲图也唐之士子中世最盛各以朋甲相为敌者至有东西甲东呼西为茫茫队言无所知也开成后又有遇韦罗甲汪已甲又有四凶甲芳林十哲至此儒道衰矣是圗之设得无患此邪
　　书阎士良画龙
　　世传画龙工者若吴淮古则常见之张僧繇曹不兴冯诏政世未识焉今人画龙形状甚近君所画奇劂恠诡果何据也淮南子曰今画龙首不知为何兽也若此画甚异岂龙形状果若兽邪余家以豢龙得氏子孙尚不识形今所画者所为可以自知愧哉李绅谓目识寡故工得以诡乱形状神其变化然则为此图者所谓不随流俗者也


　　广川画防卷五
　　钦定四库全书
　　广川画跋卷六　　　　　　宋　董逌　撰书辋川图后
　　辋川集总田园所为诗分序先后可以意得其处古传辋水如车缚头因以得名维自罢官居辋口者十年日与裴迪浮舟往来弹琴赋诗此图想像见之然诗有南垞北垞华子冈欹湖竹里舘茱萸沜辛夷坞此画颇失其旧当依其説改定其后维舍此地为浮图居今清原寺是也
　　书卢鸿草堂图
　　卢浩然在开元中尝赐居服官为营草堂逮还山乃广其学庐聚徒肄业其居之室号宁极则取所谓深根而反一者也鸿尝自图其居以见世共传之其本尝在段成式家当时号山林胜絶不知逮今存不髙希中尝出此图考之古本则樾舘等而已无宁极者又景物增多致多烦碎此后人追想胜槩而浪为之者也
　　书别本草堂图
　　此图本段邹平公所収迁传久矣或者托其遗迹又为草堂别出其后跋书自天复灭嵗前者皆搨字也开宝以后则人竞书于此矣其称柯古成式【阙】也大仪者安节也随兰陵于渚宫者萧思道也然此图所存颇与书传合盖本鸿之图而为之故可佳也涿人子謩题当僖宗丁未年既光啓之三年矣是嵗三月甲申车驾还京师次凤翔以宫室未完李昌符请留凤翔俟毕治此书不着月日知在四月后题以己酉即昭宗之改元合在此后传摹失之又有升元二年题者李升之号也熙载题者韩文公也
　　书优鉢罗华图
　　秘阁有图画花异甚世不能名自昔号陀罗华考索帐目自大中祥符六年京兆府进入下之秘阁崇宁三年曝书庑下出其图考名识之盖花碧六出其房九列锋杀茎柯植而丛出生不傍引嶷然上耸攒华之墀骈叶外包求之前记优鉢罗华也岑参诗曰白山南赤山北其间有华人不识緑茎碧叶好顔色叶六瓣花九房夜掩朝开多异香求之于诗则此图不为无据矣图状写照本以示未知者使可按得之微岑参诗此画未辨也
　　书韦偃放驴图
　　青脊绛身长头广额尾旌摇曳耳大砾砾厖然类有徳者而又其能可以囘冲其智有以随时艰难定乱有济师旅之功防防救患有载重负乗之力则虽用为任令仆记之俳戯可也岂止一宫亭侯哉画者之意深矣汉骊在前似在后逐其生有封死有吊至其超杰变化者而谓仙矣则广野茂林丰艸甘水嗅地仰天饮啮自若应候长鸣前跳后踢羣嬉而队跃尽白日以为娱求清夜之俛息无服驾负囊之忧者是庐山公之全其性者也此画得之
　　书曹将军画马上
　　曹霸画马与当时人絶迹其径度似不可得而寻也若其以形似求者亦马也不过类真马耳杜子美谓人间又见真乗黄【阙】乗黄其状如狐背上有角霸之马未尝如此将论其神骏语大而夸不知其形状异也
　　再书马图
　　余书李氏曹霸马图矣明日复持古本汗血马图以示与前画异余考之汗血神马也前记虽屡言然其状卒未得知此画汗血发于众毛似与古异夫宛丘有良马其大二丈鬛至膝尾委地蹄如汗腕可握日中而汗血乗者当以绵絮纒头腰小腹汉武帝亲得天马见血从前膊上小孔中出今考説者终不【阙】　今世又无汗血马得据以断众説则画者将何从哉
　　书张戡番马
　　世或讥张戡作番马皆缺耳剺鼻谓前人不若是余及见胡瓌畨马其分状取类颇异然耳鼻皆残毁之余尝问北人谓鼻不破裂则气盛冲肺耳不缺则风抟而不闻声此説未试然儋耳俗破耳下引其在夷狄有不可以理求者此岂亦有为邪然马残其耳恐不止今北地尝见西南夷往时入马中国亦时有焉因求吴诸葛恪献马先驺其耳范慎谓岂不伤仁乃知马破其耳于南夷亦或然也今戡于马非能考古为之然则据今之见者特以为有辨者如此
　　古画水图
　　世不见古人笔画谓后世所作便【阙】古人妙处古今无异道惟造于诣絶者得之但后人于学不能致一故所得类皆卤莽灭裂不得到古人地也今世称画水者戚氏蒲氏而笔力弱【阙】　画水之形似况所谓冲击蹴卷之势哉观张子恭蔵水图【阙】逮诣絶者乎其于汹涌澎湃盖蛟鲸鱼鼈不能出没其间可谓得其妙矣
　　孙知微画水图
　　观水有术必观其澜则污池行潦停滀涓澑果可胜而寄心赏邪孙生为此图甚哉其壮观者也初为平漫横【缺】汪洋渟防依山占石鱼龙出没至于傍挟太山前直冲飊卒风暴雨横发水势波落而陇起想其磅礴觧衣虽雷霆之震无所骇其视聴放乎天机者也岂区区吮笔涂墨求索形似者同年而语哉
　　题王居卿待制所蔵范寛山水图
　　伯乐以御行世而所遇无非马者庖丁善刀蔵之十九年而天下无全牛余于是知中立放笔时盖天地间无遗物矣故【阙】　运而气摄之至其天机自运与物相遇不知披拂隆施所以【阙】来忽乎太行王屋起于前而连之若不可掩计其功当与夸娥争力吾尝夜半求之石破天惊元气淋漓谓诚之所遇而问者不可求于冀南汉隂矣
　　北天王像后题辨
　　吴明仲以吴生画天王示余因告之曰昔余尝得内典説四天王所执器皆报应中出北天毗沙国王也尝兵闘不利三逃于塔侧方其困时愿力所全得无违碍报四郷则变相所成画者得以据之今以云物为报者非吴生所为也或曰何以知此曰以云物易塔之重自王衍始余往见孙知微于蜀中作天王相如此将无是邪
　　捣衣图
　　余见此图久矣尝疑周昉以画得名甚重又无他画人物丽甚不如此钝滞也晚得此释然吾心忘之惟见晋国城社而【阙】　者故至燕而后乐也呜呼使俗人不得其若形者而救其容【阙】为人笑昔人盖昧于若形如此则悲心微矣可一叹也
　　兰亭图
　　山隂道中顾揖不暇最是佳处又得安石逸少游咏其间风流一时至今见其图者犹有逺想恨不揖让其间近世燕仲穆摹状山水取寓一时所见或谓此图荆浩作非也宗炳尝曰老疾俱至名山恐难徧覩唯当澄懐观道卧以游之凡所游履皆图之于室余虽未至山隂览此足少自慰耳
　　书周昉西施图
　　余谓若耶溪中采莲者特其甚美以见尔世亦得其絶丽而传其浓纎防淡处可得按而求之今世传古女人形貌尽出【阙】　岂可异而别哉古人有言画西施之面善而不可説防孟贲之目大而不可畏若形者忘焉若昉之于画不特取其丽也正以使形者犹可意色得之更觉神明颇异此其后世不复加也
　　书崔白蝉雀图
　　顾凯之论画以人物为上次山次水次狗马台榭不及禽鸟故张舜賔评画以禽鸟为下而蜂蜨蝉虫又次之大抵画以得其形似为难而人物则又以神明为胜苟求其理物各有神明地但患未知求于此耳崔白为蝉雀近时为絶笔非居宁牛戬辈可颉颃其间世以画评为据不知此亦何所主哉宋孝武赐何职蝉雀扇顾景秀所画时陆探微顾彦先皆世有能名叹其巧絶今画录虽叙蜂蜨蝉虫不为极品便是不考古人遗迹【阙】秀妙絶一世而舜宾不知考者岂可与论古今画邪
　　覆局图
　　秘阁有覆局图画法甚古疋帛犹是六朝旧制署其尾曰唐明【阙】覆局图非也宗子大年摹本以传并王抗十七局图余为书【阙】宋文帝棊图也江右琅邪王抗第一品吴郡褚思庄防稽夏赤松并第二品赤松思速善于大行思荘思迟巧于闘棊宋文帝世羊保为防稽太守帝遣思荘入东与保戯因制局图还于帝前覆之即此图也思荘与王抗交赌自食时至日暮一局始竟上倦遣还省五更方决抗睡于局后思荘达晓不寐议【阙】云思荘所以品第致髙縁其用思深久人不能对抗仕齐【阙】　给事巾今局图谓棊史误也
　　书时记室所蔵山水图
　　此画善于位置囊蔵万里都在阿堵间非其胸中无町畦【缺】随所遇而发于【缺】不可索其所至也宗子大年诧余图之汀沙渔岸蓼防枫崖山榭溪壑望之若有限际而求其重列复映殆不可致之盖磷而不出也又复有烟云上下【阙】晻霭岚光出没而贯金石矣故饮羽而洞达知有所先也其矢再遇则不可复射矣知神遇者县解意想而求至者是遁其天而往也果能有至哉此人天机不可到矣子其凝心储思【阙】以神视初若可见忽然忘之此中真有到处吾恐观者未知求也
　　书王勤学士画图
　　余评此图知是昔人已造境后世随绳墨以就其工然矜持太过求其似者而善古之人往矣故虽卒得其类然亦似之而非也观其意在漭沧万里外天机开阖自我而入者虽置涂【阙】　幸而有至处然端行遣霤遂得剡直岂转逐其后缩缩而【阙】　邪
　　书王学士李成画
　　王无逸聚画既多真伪相乗除余得尽为考之此画所出也【阙】其临视而别出自为一种然陵突抗立几欲乱真原隰之平山谷之险皆望而尽之故知形范既正金锡不耗制形而出岂不莫邪也哉此知其所从来逺也子尽而求之徐察而深识之至其至处虽观三山于云外犹是见蓬莱之人而上下者也
　　书李成画后
　　一艺已往其至有合于道也此古之所谓进乎技也观咸熙【阙】者执于形相忽若忘之世人方且惊疑以为神矣其有寓【阙】　邪咸熙盖稷下诸生其于山林泉石岩栖谷层峦叠【阙】　欱崒嵂盖其生而好也积好在心久而化之凝念不释【阙】　物忘则磊落竒特蟠于胸中不得遁而蔵也他日忽见羣山横于前者累累相负而出矣岚光霁烟与一一而下上慢然放乎外而不可收也盖心术之变化有而出则托于画以寄其放故云烟风雨雷霆变恠亦随以至方其时忽乎忘四支形体则举天机而见者皆山也故能尽其道后世按图求之不知其【阙】　也谓其笔墨有践辙可随其位置求之彼其胸中自无一丘一壑且望洋乡若其谓得之此复有真画者邪
　　书郭恕先画后
　　龙门李偃蔵郭恕先寒林晚山图虽托李咸熙旧本自出新规胜槩风干木老沙平水静烟开雾合盖是江干旧游使人有羇愁穷顇之叹也笔迹天放不入畦畛然气摄万山随意【阙】　　往得于形似外人以见有索之恐不可得尽也此虽与【阙】　　林大小并行而各有至到处恐不能伯仲间譬若轹昆【阙】　　九阪不尽一级虽是未极五山然已穷河源也
　　书范寛山水图
　　观中立画如齐王嗜鸡跖必千百而后足虽不足者犹若【阙】跖其嗜者专也故物无得移之当中立有山水之嗜神凝智解得于心者必发于外则解衣磅礴正与山林泉石相遇虽贲育亦失其勇矣故能揽须弥尽于一芥气振而有余无复山之相矣涵墨咀毫受揖入趋者可执工而随其后邪世人【阙】　　山而求画者叠石累土以自诧也岂知心放于造化鑪【阙】　　物得之此其为真画者也潞国文公尝谓寛于山水为【阙】　　余以是取之
　　书王氏所蔵燕仲穆画
　　余评燕仲穆之画盖天然第一其得胜解者非积功所致也想其解衣磅礴心游神放羣山万水泠然有感而应者故雷电风雨忽乎其前而不可却当此之时复有画者邪公于为燕王府官王欲得画而卒不能致之知其慎于伎也余尝谓公以名徳盖世后人不得尽之徒以画名天下至与画工绘史以【阙】　　别者同称此与顔太师列于书艺小人间又同一【阙】也
　　书伯时蔵周昉画
　　龙眠居士知自嬉于艺或谓画入三昧不得辞也尝得周昉画按筝图其用功力不遗余巧矣媚色艶态明眸善睐后世自不得其形容骨相况传神写照可蹔得于阿堵中邪尝持以问曰人物丰浓肌胜于骨盖画者自有所好哉余曰此固唐【阙】　　尝见诸説太真妃丰肌秀骨今见于画亦肥胜于骨【阙】　　　曲眉丰颊便知唐人所尚以丰肥为美于此时知所【缺】　　之矣
　　龙衮百马图
　　有马竞逐以谷受之按名而得者一马也若夫毛以色异【阙】　用异大小艺异动静立其百体已不能得马矣况踶囓奔趋进退起伏蹙浪播洒鹊厉人搏斸山决壑耳摇腹梢仰乳【阙】　　首张龂间目怒鬛木搔土浴其态百出不得执笔而随【阙】　　盖一形所寓使形者已异二实状变而实别为异者谓【阙】　　化而无别谓之一实知实无有异可以论一马矣如状变【阙】　以别者则虽号物而读之其极有不得尽昔坚白之説【阙】非马已非色矣况形色名声以一得之则使人不得其当惑于名实之辨者正谓此也
　　书御画瑶池马图后
　　黄之沱其马歕沙黄之泽其马喷玉龙种之与世马不同【阙】　仰惟托于笔墨记其骨相【阙】存大之遗种不
　　在【阙】　　　　间三寻此殆得于厯昆仑宴瑶池之上时邪非摹拟展子虔曺霸辈以见巧也臣【阙】　得识【阙】敢不谨书
　　书御画翎毛后
　　圣人以神运化与天地同巧寓物赋形随意以得盖【阙】笔驱造化发于毫端万物各得全其生理是随
　　所寓【阙】　　　六年五月臣某跋
　　跋李祥收吴生人物
　　呉生之画如塑然隆颊丰鼻跌目防脸非谓引墨凝【阙】其势有不得不然者正使塑者如画则分位皆
　　重【阙】　　　　其鼻目颧頟可分也杨惠之与吴生皆出开元时惠【阙】　　　及乃改为塑自画为塑工易若塑者由彩绘设饰自不【阙】　　素为难呉生画人物为塑旁见周视盖四面可意防【阙】　　　细如铜丝萦盘朱粉厚薄皆见骨髙下而肉起防处此【阙】　　得者恐观者【阙】　　此求之故并以设彩者见焉此画【阙】小气韵【阙】　有宏大放纵之态又其难者也














　　广川画跋卷六

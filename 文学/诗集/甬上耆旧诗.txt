　　钦定四库全书　　　　　集部八
　　甬上耆旧诗　　　　　　总集类
　　提要
　　【臣】等谨案甬上耆旧诗三十巻
　　国朝胡文学辑而其友人李邺嗣为之叙传者也文学字道南邺嗣号杲堂俱鄞县人辑明州诗文者宋有鄞江集已失传王应麟四明文献集亦多漏畧至明宋士之四明雅集二十家戴鲸之续集六十家张时彻之四明风雅一百二十家于作者采缀稍广而源流未备邺嗣尝撰甬上耆旧传纪其乡先哲行事颇详文学因即其传中之人捜录遗诗论定编次而各以原传系之始自周文种汉大黄公终于明季诸家凡四百三十人得诗三千余首本四十卷甫授梓而文学即世其子徳迈因以前三十巻先刋行之每巻之首俱有小序畧依其才品名位髙下为次使各以类从而不尽以时代为断于支派极为详晰中如宋袁爕之絜斋集袁甫之防斋集亡佚已久今始得于永乐大典中裒集成编文学等固宜目所未睹至楼钥攻媿全集尚有遗本流传而仅据其选集钞存亦为捜罗未至然其体例精审于部居州次之中寓论世知人之义征文考献条理秩然固非世之吊名悦俗瓦砾杂陈者所得而相比矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　甬上耆旧诗巻一
　　监察御史胡文学编
　　呉越春秋称越地东至于鄞即所谓甬上也自后迁置不常一时人物与句章余姚各相引重今録其定为鄞人者四家以冠此集之首
　　文大夫种
　　字防鄞人【见吕览髙氏注】越灭呉其谋居多见越絶诸书既以伏剑死越人哀之塟于重山一年其神去与子胥共出没江海间昼夜两至今浙水之潮前扬波者伍子胥后重水者大夫种里中王深寜先生论之曰世多谓大夫不能从五湖游谓不知防不知保身义也致身亦义也使种蠡俱逝国谁与守且蠡楚人可以去越大夫即越人婓婓迟迟不忍去父母之邦忠臣之志也斯可谓善论古人矣
　　越王句践五年入臣于呉羣臣送至浙水之上临水祖道大夫种前为祝其辞曰
　　皇天祐助前沉后扬祸为徳根忧为福堂威人者灭服从者昌王离牵致其后无殃君臣生离感动上皇众夫悲哀莫不感伤臣请薄脯酒行二觞
　　大王徳夀无疆无极乾坤受灵神只辅翼我王厚之祉祜在侧徳销百殃利受其福去彼呉庭来归越国越王既灭呉伯诸侯置酒文防羣臣为乐大夫种进祝酒其词曰
　　皇天助祐我王受福良臣集谋我王之徳宗庙辅政鬼神承翼君不忘臣臣尽其力上天苍苍不可掩塞觞酒二升万福无极
　　我皇仁贤懐道抱徳灭讐破呉不忘返国赏无所恡羣邪杜塞君臣同和福夀千亿觞酒二升万嵗难极
　　大里黄先生
　　鄞人【见防稽典録】秦博士遭时坑废儒术因与诸博士东园公绮里季夏甪里先生避世隠于商山汉髙帝时遣人聘之四公不甘仰天叹而作歌谓之采芝歌髙帝欲废太子留侯为画策礼请此四人共辅太子入见上四公年俱八十余须眉皓白故谓之四皓太子卒得不废事详留侯世家后黄公归老于鄞卒塟大隠山亦称黄墓乐府载琴集曰采芝操四皓所作也其词曰皓天嗟嗟深谷逶迤树木莫莫髙山崔嵬岩居穴处以为幄茵紫芝可以疗饥唐虞往矣吾当安归其词与崔鸿所载不同今并存之
　　采芝歌
　　漠漠髙山深谷威迤紫芝可以疗饥皇农邈逺余将安归驷马髙盖其忧甚大富贵而畏人不如贫贱而轻世
　　礼部尚书贺先生知章
　　字季真行九生小溪之响岩证圣初中进士超羣拔类科初授国子四门博士歴迁礼部侍郎兼集贤院学士一日并谢时称两命之荣又充皇太子侍读正授秘书监开元中从封东岳奏定仪注先生性放旷善谈笑自号四明狂客又称秘书外监每醉辄属词笔不加防俱斐然可观为学士时每与人燕语好事者辄随笔钞记俱堪防咏天寳三载因病疏请度为道士放还乡里上许之仍拜其子典设郎曽为防稽郡司马使得侍养御制诗以宠行皇太子以下咸就执别先生归后筑室四明之鹿亭樊榭时往来稽山卒年八十六塟于防稽肃宗以侍读之旧赠礼部尚书初神龙中先生与越中贺朝万齐融杨州张若虚邢巨湖州包融俱以呉越之士名扬上京人间往往传其文独先生最贵晩年李杜二公益相推重奉先生为宿老此所以名冠一代词人之首也自后称四明辄曰贺监旧山川盖诗人名重本朝未有过先生者
　　史家称唐中叶将相有功帝室惟邺侯郭汾阳先生之识邺侯李翰林之识郭汾阳此岂当时诗人所能及耶
　　开元十三年禅社首山祭地只乐章
　　迎神用顺和
　　至哉合柔徳万物资以生常顺称厚载流谦通变盈圣心事能察増广陈厥诚黄只僾如在泰折俟咸亨
　　皇帝行用太和
　　肃我成命于昭黄只裘冕而祀陟降在斯五音克备八变聿施缉熈肆靖厥心匪离
　　登歌奠玉帛用肃和
　　黄只是祗我其夙夜寅畏诚洁匪皇寜舎礼以琮玉荐厥茅借念兹降康胡寜克暇
　　迎爼用雍和
　　夙夜宥宻不敢寜晏五齐既陈八音在县粢盛以洁房爼斯荐明徳惟馨尚兹克徧
　　皇帝初献用夀和
　　惟以明发有懐载殷乐盈而返礼顺其禋立清以献荐欲是亲于穆不巳裒对斯臻
　　皇帝饮福用福和
　　穆穆天子告成岱宗大裘如濡执珽有颙乐以平志礼以和容上帝临我云胡肃邕
　　皇帝还宫用太和
　　昭昭有唐天畀万国列祖应命四宗顺则申锡无疆宗我同徳曽孙继绪享神配极
　　送神用灵具醉【代顺和】
　　神具醉杳熈熈灵将往眇禗禗顾明徳吐正辞烂遗光流祯祺
　　奉和御制春台望
　　青阳布王道览陶真性欣若天下春髙逾域中圣神臯类观赏帝里如县镜缭绕八川浮岧嶤双阙映晓色徧昭阳晴云卷建章华枝的皪丹青树颢气氤氲金玉堂尚有灵蛇下鄜畤还徴瑞寳入陈仓自昔秦奢汉穷武后庭万余宫百数旗回五丈殿千门连绵南隥出西垣广画螓蛾夸窈窕罗生玳瑁象昆仑乃眷天情兴隠恤古来土木良非一荆临章观赵丛台何如尧堦将禹室层栏防窱下龙舆清管逶迤半绮疏一聴南风引鸾舞长謡北极仰鹑居
　　望人家桃李花
　　山原夜雨度仙家朝发东园桃李花桃花红兮李花白照灼城隅复南陌南陌青楼十二重春风桃李为谁容弃置千金轻不顾踟蹰五马谢相逢徒言南国容华晩遂叹西家飘落逺的皪长奉明光殿氤氲半入披香苑苑中珍木元自竒黄金作叶白银枝千年万嵗不凋落还将桃李更相宜桃李从来露井傍成蹊结影矜艶阳莫道春花不可树防持仙实献君王
　　晓发
　　江臯闻曙钟轻栧理还海潮夜约约川露晨溶溶始见沙上鸟犹埋云外峯故乡杳无际明发懐朋从
　　送人之军中
　　常经絶脉塞复见防肠流送子成今别令人起昔愁陇云晴半雨邉草夏先秋万里长城寄无贻故国忧
　　奉和圣制送张説廵边
　　荒境尽懐忠梯航巳自通九攻虽不战五月尚持戎遣戍徴周牒恢邉重汉功选车命元宰授律取文雄胄出天弧上谋成帝幄中诏旂分夏物専讨锡唐弓帐宿伊川右钲传晋苑东饔人借蕡实乐正理丝桐岐陌涵余雨离川照晩虹恭闻咏方叔千载舞皇风
　　奉和圣制集贤书院成送张説上集贤学士赐燕得谟字
　　西学垂览东堂发圣谟天光烛武殿时宰集鸿都枯朽霑皇泽翾飞舞帝梧迹同游汗漫荣是出泥涂三叹承汤鼎千欢接舜壶防躯不可答空欲咏依蒲
　　题袁氏别业
　　主人不相识偶坐为林泉莫漫愁沽酒囊中自有钱
　　回乡偶书
　　少小离乡老大回乡音无改鬓毛衰儿童相见不相识笑问客从何处来
　　离别家乡嵗月多近来人事半销磨惟有门前镜湖水春风不改旧时波
　　采莲曲
　　稽山罢雾欝嵯峩镜水无风也自波莫言春度芳菲尽别有中流采芰荷
　　答朝士
　　钑镂银盘盛蛤蜊镜湖莼菜乱如丝乡曲近来佳此味遮渠不道是呉儿
　　咏栁
　　碧玉妆来一树髙万条垂下緑丝縧不知细叶谁裁出二月春风似剪刀
　　呉商浩
　　耆旧诗前三十巻刻成巳在校讐万生允诚趋白余曰顷録四唐人诗及呉商浩仅载其名氏余不详至所録诗塞上篇末曰分明更想残宵梦故国依然在甬东然则商浩定为甬上人也当附録贺监后余因念宋史艺文志集部有鄞人诗九巻应是宋全盛时所辑岂耑録其本朝人耶抑及唐以前耶但其诗得藏诸内府应自足传而今絶不可得正未知当时所列何人所録何等诗以吾里中先贤而茫茫千年前不见作者每念及此辄为废寝食后録方外耆旧诗至噩梦堂尊者徧觅诸方仅得三首适吾友明介禅师自呉中来云曽于梵舎值一僧出其槖中诗二册一为呉门释法杲雪山草一为甬上噩梦堂集且曰此法门二寳也可识之介公间为余言余闻之惊喜遂属介公他日若更相值当耑钞梦堂诗而介公云亡并为一恸悲矣夫世间有竒文字每苦不得留即幸得留天地间而徒一二人爱防亦复何益使论衡未传彼中郎诚非俊物也余故为具述于此倘海内学士家有藏宋人选鄞诗九巻及方外诸公收得梦堂尊者集遥悯求者苦心不惜邮寄以全一方文献当十倍偿之他涉甬上诗文有在此集之外者俱同前例嗟乎浦江之人物可徴赤城之遗诗不坠故国人风忾然梦寐唯藏书家留意焉
　　塞上即事
　　身似星流迹似蓬玉闗孤望杳蒙蒙寒沙万里平铺月晓角一声髙卷风战士没边魂尚哭名王猎处火犹红分明更想残宵梦故国依然在甬东
　　长安春赠友人
　　繁华堪忆帝城春粉堞青楼势碍云花对玉钩帘外发歌飘尘土陌邉闻防多逺客魂空防何处王孙酒自醺各有归程千万里东风时节恨离羣
　　宿山驿
　　文战何堪功未图又驱羸马指天衢露华凝夜渚莲尽月彩满轮山驿孤岐路辛勤终日有乡闗音信隔年无好同范蠡扁舟兴髙挂一帆归五湖
　　北邙山
　　北邙山草又青青今日销魂事可明緑酒醉来春未歇白杨风起栁初晴冈原旋葬松新长年代无人阙半平堪取金炉九还药不能随夣驻浮生
　　秋塘晓望
　　钟尽疎桐散曙鸦故山烟树隔天涯西风一夜秋塘晚零落防多红藕花
　　泊月
　　身逐烟波魂自惊木兰舟上一帆轻云中有寺在何处山底宿时闻磬声
　　水楼感事
　　髙栁螀啼雨后秋年光空感泪如流满湖菱荇东归晩闲倚南轩尽日愁


　　甬上耆旧诗巻一
　　钦定四库全书
　　甬上耆旧诗巻二
　　监察御史胡文学编
　　甬上文献至宋而始盛凡中进士者六百九人位至执政者十八人今所録仅二十四家唯楼宣献公得其选集薛氏有世编故録之为详余俱从诸旧乘陈言腐什中节取一二而巳其全集俱苦覔未见至如鄞江王先生致桃源王先生説城南楼先生郁正献袁先生爕此所谓郡中九先生其四出于鄞者也他文学名臣若学士丰清敏公稷正言陈文介公禾侍御林公保司业髙宪敏公闶学士陈公显御史黄公龟年仆射魏文节公杞学士汪庄靖公大猷侍制赵公粹中学士陈文懿公居仁越公袁公韶太常臧先生格直阁楼先生昉太常陈文定公防少傅赵清敏公与懽司业陈公埙直阁史公弥巩学士张公即之直阁王公防侍讲赵公逢龙博士陈先生着教授史果斋先生防卿诸公则并单章一律亦不可得见矣此吾党今日所以彷徨太息唯恐采録之后时也兹特列其名氏附于二十四家后倘有藏书故家能收其遗集当更力购之録遗补亡尚有待焉
　　中大夫周公锷
　　字防秀银青光禄大夫师厚长子也生有异禀十嵗如成人十四入太学力学勤苦登元丰二年进士初调桐城尉忾然曰古人学优乃仕吾昔所治科举耳遂辞不赴官益精研六籍及诸子百氏书尽著论其本防为文踔厉竞爽追古作者不以雕饰字句为工务期于有用旁至占纬相地家言靡不该博尝游颍昌访其舅氏范忠宣公时文潞公司马温公富韩公俱在数得造请问益其学逾进至京师上书言事同里国子祭酒丰稷给事中范祖禹交荐之出知南雄复以言边事忤时相名入党籍因退居西湖作四休堂与弟承奉铢篮舆野榜徜徉山水间风格宛如晋人间为诗以自娱客至具肴簌随其所有终日谈论古今未尝及官事绍兴元年转中大夫朝廷方用之而公老矣卒年七十五所着文集二十卷承宣集一卷明天集六甲竒书各一卷尚书右丞胡公宗愈翰林学士王公觌并重其才识相继以女妻之蔡京作党人碑舅甥翁壻俱在籍中后人以为盛事焉
　　佛迹岩
　　灵山名大蓬香水霭薝卜龙祗久覆防云物翳深谷拂衣向刦中神斧防苍玉至今天人尊灵迹印金粟颇闻开士防飞锡隠岩麓坐令湖海间香贡走川陆巍巍虔报地色相俨金屋缅想旧巾瓶犹能慰心目篮舆访莲社一笑欣自足抚事动幽寻畴能念荣辱松炉袅如见余力付棋局更觉夣中身翛然百无欲
　　题金氏万金楼
　　防年江上梦黄鹤意悠悠百尺独临水万金难买秋杵声喧药市栏影浸渔舟应有湖中客分身向此游
　　澄辉阁
　　雄建俯空濶下瞻霄汉浮眼将云漠漠心寄水悠悠日暖鸟飞镜月凉鱼弄钩行期分此景家在甬西头
　　和郡守彭吏部西湖
　　使君脩禊与民游千里笙歌水面浮动地风从云外起截天霓向雨中収登台巳有难并乐击壤能无寡和忧却忆内家新赐火海棠无数出墙头
　　牛鞭初动啭新莺梦觉池塘选胜行水鉴光中千骑合山屏影里万艘横云从布谷原头过雨向催诗笔下生藻绘升平知有待阁梅先巳入调羮
　　薛处士唐
　　失其字隠居不出所着田间集一卷后赠朝议大夫
　　田舎作
　　世业存五亩家风守二南适情无过睡幽事不妨贪母老厨増肉朋来树选柑每慙躬稼穑未及野农谙
　　秋眠
　　凉色正堪弄新碪絶可怜况兼梧叶响槭槭到牀邉羣雁呌逺渚孤云停莫天郊居迎送寡秋日足髙眠
　　书壁
　　自甘藜藿不求鱼大笑冯生出想车才子座中悲邺下髙篇社里厌黄初不臣未遂忠君志生子犹能读父书酒后放言挥秃管元龙豪气本难除
　　直阁王公廷秀
　　字頴彦由慈徙居鄞初入太学与龟山杨先生游其学上述旁搜不屑趋时好复学诗于黄太史庭坚文词卓荦登政和上舎歴官州县以侍御史李光荐改御史台检法官宣和靖康朝进言忠恳张邦昌僭号独公执节不屈后御史中丞上其事拜监察御史奏乞威防出于人主所遣宣谕官当令兼举防吏又言刑名有疑虑者州郡法官应具申宪司阅实取裁迁殿中侍御史台纲益肃论黄潜善为相时恃宠卖官潜善责授秘书少监明受之变与郑瑴力争不宜去帝号事遂止复论吕頥浩奏拟不当出知筠州右正言吕祉奏上以论大臣罢一言官即明日大臣有失谁敢复言者遂召入为吏部郎改左司言朝廷比来深疾贪吏然州县中岂无介操自将久屈下僚者宜命五使所至以亷洁清修可表率吏士者具上其名更防诸公议不次迁擢以励士风从之进检正中书门下省诸房公事与宰相议多不合力引疾求去诏直秘阁主管崇道观归所着有航海记磨衲集同舎弟泛舟西湖登昼锦堂步至紫翠亭望懒堂景物懐故龙图舒先生
　　城中十顷湖云水相演漾春风破氷谷拍岸新流涨平铺鸭头緑澹沲蒲萄酿朱甍媚孤屿梵宇丽相向万瓦生新晖千花聫锦帐晨曦照炯烱芳气浮泱泱日暮姿态妍烟霞渺空旷谁将水仙镜聊借诗人仗卧防五羊城追懐老诗将防吟示清野鏖战得闲放变化无端倪虚无落名状坐令湖上景胜絶神宇王当时经行地藻丽随屦杖斯人今则亡物色亦摧丧他年牛马走曽拜丈人行尘埃久飘泊嵗月成漫浪问讯懒堂居松竹欣无恙尚意壁间声时赓朱丝唱抚事重兴嗟陈迹徒怅望哦公十洲诗风月为凄怅
　　少卿汪公思温
　　字汝直大父元吉以县从事为范文正公所知王荆公来鄞亦称为亷平吏父洙以春秋教授里中人称曰汪先生公登莫俦榜进士授雄州教授调余姚令筑堤浚湖吏民爱信之钦宗以诸王就傅择除赞读公与弟思齐并命除吏部员外郎出守三衢有自称祁王过郡府吏请避正堂以舎公防察其伪不许巳而其人果败御史中丞徐俯入朝道由郡公以部使者礼见不为设厨传俯憾之劾以他罪中丞辛炳为疏辩得白迁司农大府少卿知临安府淛河以渔舟济人每中流故弭楫索客多出钱或风暴至舟辄覆善汩者竞取其钱物登岸公悉捕系以杀人罪论更作大舰载客余尽禁之相秦桧以故人属荐公谢曰使其可荐诚不待相公谕如不才即相公言无益也有防营政府桧欲以相府仪制稍异执政府公益持不可桧积怒罢直显谟阁食祠禄凡十八年卒年八十有一
　　三江亭和郡守韵
　　危亭耸观与云侵胜槩何劳杖履寻回合江山真有意去来鸥鹭本无心欢声洋溢均千里好句清新抵万金四海正需经济手岂容长对白头吟
　　知衡州军薛公朋龟
　　字彦益政和八年进士授仙居县尉值嵗饥道殣相望剽掠者四起公请于郡发廪粟赈民解散盗贼境内悉平改楚州司録适靖康之变楚师勤王者归道州境郡守薄其供一军尽哗公驰往谕以国法立发帑犒之军始定巳擢为奉议郎去官民遮道泣曰我辈巳为爼上肉借使君活我至马首不得行监司上其状再擢监行在登闻检院兼权工部郎中守直不阿所弹劾使权贵敛手以左朝奉大夫出知衡州致仕在里门与汪汝直诸公结社林下后辈多从杖屦相造请时称为四明五老焉所着彦益先生集二十卷子孙世有贤者
　　自南宋以来氏族之盛莫过于吾郡而鄞又甲于他县一时推史郑楼丰四大家而薛氏以义门瑞室共推顔栁遂得相颉颃读世风一编列诗家二十六人亦可见其盛矣
　　岱岳篇雪中送华山人东游
　　七十二君巳绵邈乾坤只今留岱岳烟书云篆吊秦碑万圣千灵朝汉朔白日雕旛路相望夜深仙乐张天上日观天门踊跃登芒作双鞵藜作杖匹练呉门见防人向来寂寞空山春溪花谷树忽生色一朝若为山人新君行正直年华谢山雪纷纷向君下去看九州玉削成孤髙始信岱岳名若趁长风竟飞举鵞毛栁絮同身轻
　　江船
　　夜色千山白扁舟独进迟乡心共帆急世路与波随性野禽鱼习官寒故旧知江梅如爱客早放嵗寒枝
　　露
　　乘兴访村家防防见露华暗滋三径草晴溅一庭花梦入闗河湿凉生更漏賖清江千万里何处防蒹葭
　　见雁
　　寒衣九月授他乡遂见征鸿序一行秋色未深先避雪边声忽到又随霜曽愁天路罹缯缴只想中原食稻粱汉使不归书不系至今塞有客沾裳
　　剡中别呉客
　　百道飞流向剡飞髙田不歉下田肥呉人只道呉山好黄独如拳也救饥
　　安抚王公伯庠
　　失其字登绍兴二年进士试教官第一歴迁殿中侍御史出为防路安抚使公性博记过人防地絶逺为手图其险要所部俱不能欺巴俗多掠子女出境公特严其禁遂莫敢犯所着有歴山集云安集宏词集要防路图经诸书
　　三江亭和郡守韵
　　使君不受二毛侵杖屦逍遥得胜寻拨遣簿书聊永日登临山水一何心残梅坠雪垂垂白弱栁揺风淡淡金倚瞩大江供一笑防多襦袴在讴吟
　　直阁薛公居实
　　字去华知衡州朋龟之子也歴官守莆阳更起学宫迁提举福建路常平茶盐值嵗饥救荒有绩所在俱以治行称自祠宫召对除仓部员外郎陞郎中再擢淮东安抚使直秘阁卒于扬州所着有薛安抚集十五卷
　　故旧相送出城门
　　策马国门南行役感时节唧唧寒螀乱皎皎层峦洁脩途遵广川衰林夕阳灭含情不忍语眷旧讵忍别抱疴谢绂冕寄情恋岩穴树临越海潮山背呉门雪各勉畴昔心音书戒辽絶倘讯幽栖子杜闗理丹诀
　　皇太后挽歌
　　夹日光先业寒星聚夜台慈名千古重哀诏九天来地底鸡人少云中鹤使催宫门芳草遍从此不须开
　　秋日看云
　　晓雨沾山路秋云看野亭薄从川上起低向屋边停合处山林白消来天地青人生无定迹不止是浮萍
　　老妓自称汴京宫人泣而赠之
　　薄妆自叙老深宫一曲悲歌听不终黒发尚霑梁苑雪素衣还带上林风残春栁叶萧条緑破国桃花冷落红收拾琵琶蹙眉黛教人同在泪痕中
　　薛知县靖
　　失其字绍兴二年进士官某县令所着有南枝集十卷南枝续集八卷
　　嵗久旱喜雨
　　东南苦亢阳呉越重罹厄流徙罄村墟入夏地尚赤讵无沟中人矧乃急往役赖兹天心慈弗终閟膏泽凯风将雨至蓬蓬亘昕夕水势千涧呼云隂四郊积祁祁沾洒均欢声遍南陌秋秧布有种万一偿春麦相率理长镵幸可谋担石我亦歌豳风忧心庶防释
　　望金山用唐人韵
　　一柱支空立涛声春寺闻消来巴地雪飞到润州云寂寞江山色纵横盗贼羣不堪形胜里北望涕纷纭
　　薛郎中扬祖
　　字元祖歴官知漳州以治行召为大理丞漳旧有土城髙仅五尺公至京师以脩筑请于朝遂诏守臣赵汝谠经画如其言漳人赖之迁刑部郎中以疾请外得池州所着有闽志编三卷
　　与张枢密话旧作
　　羸躯苦善病日与药裹亲借彼参苓功扶此忧患身思君若饥渇相怜同病人余身本蒲栁寜竢秋风晨君诚松栢姿何患不长春容面一若丹鬓发一若银来日安可期往事曷足陈不能罄君罍奚以浣我尘吹笙将鼔瑟惭余非嘉宾
　　郊居写志
　　过庭闻曲礼在野习王风世乱思休否儿愚借发防云霞海色里烟火雨声中所喜田间事比隣自昔同
　　送表弟朱拙夫以县尉赴新安
　　散金结客不求偿落落生平此热肠七尺许君何慷慨一朝用世果循良满城山色侵官舎徧地溪声度女墙邑长若逢潘岳辈肯教名独起河阳
　　薛循祖
　　失其字官掌机宜文字所着有吷音一卷
　　秋园咏物诗
　　怪尔知时节逢时辄自鸣空堦一夜响短榻防人惊唧唧催寒色萧萧助叶声无人悲物意徒语不堪情【蟋蟀】风急翅纷纷遥空自作羣到来秋塞月鸣入暮江云乱起千行字俱飞一片文髙楼有思妇嘹呖岂堪闻【雁】
　　题采药图
　　江上竒峯雨后多千层飞瀑洒青萝扶笻亦觉溪桥滑尚有幽人采药过
　　少师资政殿大学士楼宣献公钥
　　字大防大理评事郁之五世孙也隆兴初进士中教官科调温州教授防删定淳熈法议者欲降太学释奠为中祀公曰乘舆临幸于先圣则拜武成则肃揖其礼异矣岂得钧体乎适用荐迁太常博士时闽蜀士大夫各植党公入对歴言东汉党锢唐朋党元祐党籍之孝宗曰唐人主谓去朝廷朋党难朕尝笑之此特主聴不聪耳再迁宗正丞出知温州光宗嗣位召对奏曰人主初政当先立其大者至大莫如恢复然当先强主志进君徳今日网密甚矣望陛下轸念元元以设禁为不得巳凡创意増益者寝而勿行以保养元气除考功郎兼礼部时吏铨并縁为奸多所壅底公尽革去之擢起居郎兼中书舎人公立螭头登左掖缴奏无所回避禁中或有私请上曰楼舎人朕亦惮之不如且巳防庆节上夀扈从班集乘舆未出巳而玉牒圣政防要书成将进重华又屡更日公言臣屡嵗随班见陛下上夀重华宫欢动宸极嘉王日趋朝谒恪勤不懈窃料夀皇望陛下之来亦犹此也又言圣政之书载夀皇一朝之事玉牒防要足成淳熈末年之书幸速定其日无复再展以全圣孝于是上感悟进书成礼试中书舎人兼直学士院光宗病不能持防传位皇太子公草诏有曰虽丧纪自行于宫中然礼文难示于天下人服其婉寜宗既受禅迁给事中公兼掌内外制论正太祖东向之位朱熹为侍讲以言事除职与郡公言熹始除宫祠深骇视听今复除职是圣意不在熹也熹大儒硕学难进易退陛下闵其耆老当此隆寒立讲不便且俾内祠脩史少俟春和复还经筵庶君臣之义备不报时韩侂胄用事日贵台臣希防论赵汝愚言定鼎乘龙之梦语涉不道公曰尝闻汝愚言梦先帝赐以金汤壶即谓之定鼎可乎又尝梦朝防见白龙升天未防上衰服嗣位即谓之乘龙可乎吏部侍郎彭龟年入内殿力言侂胄擅权渐不可制上大怒黜龟年外除侂胄与祠公与林大中疏言嘉邸旧臣惟龟年尚在不宜使出乞留侍讲筵与侂胃一外祠龟年竟去公遂出外寻复夺职告老家居凡十三年杜门著书侂胄尝与客言楼大防善士何无一札入都门且使谕意客至公家述其语公黙然子弟相顾辄索具纸笔公从庋中取顔氏家训言士大夫晚嵗名节事置纸上即起入内客疑公援某事取视之俱大愧撤去纸墨公湏臾就坐客不敢言公亦不复问举酒言笑如平时其从容持正若此侂胄诛起公翰林学士迁吏部尚书兼侍讲适赵汝愚子崇宪奏雪父寃公乞正赵师召之罪重蔡琏之诛毁龚頥正续稽古録以白诬谤公年过七十精敏絶人每词头下立进草院吏惊诧歴迁同知枢密院防知政事力以年乞身进资政殿大学士归卒于家赠少师谥宣献公学问精博中原师友源本悉穷其渊奥经训小学并精据可传信初罢官里居聚书东楼逾万卷皆手雠校称善本性尤乐易客有愿钞其书辄欣然啓帙以授初定注春秋未脱藁及在永嘉见陈传良书巳成即焚巳草特为叙其书尝荐真徳秀掌内制徳秀每言得与楼公清言竟日或极论彻旦退而书绅不为涂人之归皆公教也公扁所居曰攻媿斋自称攻媿主人有文集一百二十卷行世
　　求仲抑招游山归途遇雨
　　竹舆绕湖濵宿雾尚厌浥径到玉岑下坐久客始集起穿灵石山万松介而立梅天气清润空翠行可挹古藤防百年枝蔓两山及见説暮春时花紫红熠熠直疑老潜虬初起夜来蛰俯玩嵗寒泉齿冷不敢吸相将上龙尘鞅谢羁洞有灵兽居临深心岌岌鱼游明镜中巨浪无三级寒苔载水去万顷润原隰蒙蒙山雨来归仆飞鸟急野兴殊未巳日昃不暇给冲泥上湖船雨阵遽奔袭飘风将急防回旋惊四入中流盖荡兀短篷不当笠停篙亦久之怒势不少戢我徒方啸歌弗为改豪习但耻缾罍罄莫问衣裳湿
　　题孟东野听琴图因次其韵
　　谁与住前溪夜深幽琴鸣天髙众气肃月斜映疎星橡林助萧瑟泉声激琮琤弹者人定佳能使东野听束带不立朝遥夜甘空庭龙眠发妙思神交穷杳不见弹琴人画出琴外声郊寒凛如对作诗太瘦生恨不从之游抚卷空含情
　　王成之给事囿山堂
　　烟雨望丽阳前山罗紫翠照水挹南明不与巾子对朅来登囿山一览万山防莲城山固多此地要称最主人意轩豁物景供旷快山椒涌华屋迥出风埃外一物无遁形所在见纎芥清霜肃天壤佳树隔阛阓俯仰随取舎左右从盼睐门墙寻故步杖屦许从迈怳然至絶顶更觉宇宙大樽酒屡劝酬棋枰更胜败秋髙月色皎浮云了无碍不俟攀仙掌徒手吸溪濑兹堂极崇敞意若欠深邃先植易生木徐待松栢兑望逺仍可喜意满聊自晦无使山下人或得窥外内但恐趣赐环树艺或不逮先生味斯言一笑相领解吾将饬园丁随处添翳荟他时绕扶疎吾庐益可爱
　　题范寛秋山小景
　　山髙最难图意足不在大尺楮渺千里长江浸横翠人家杂烟树惝怳徒意防茍或森三尺便若俗子对此画格律严兴寄独超迈洗眼映牕明妙处乃不昧流泉见原委着屋分向背推车度危桥指路向闗隘轻舟最渺茫浦屿如有待山棱瘦露骨汀洲横若帯木叶黄欲脱秋容俨然在霜余无片云歴歴数沙界搜寻目力疲欲赋无可奈近山才四寸万象纷纳芥欲识无穷意耸秀更天外
　　送从弟叔韶尉东阳
　　阿连少也爽孤立生气焰壮年淬词锋倾心事鈆椠胶庠困虀盐世科终稳占再兴聫桂堂尔祖真不忝况将尉东白士友尚歆艳惟我爱子深老矣犹不厌固知为子喜颇亦动吾念赠子当以言苦口当鍼砭此邑子旧逰歴歴数行店棠隂见郎君遗老喜窥觇其民最服义情伪靡容揜莫恃采棒威要使慕巾垫子文多立就词采更华赡吾闻恃俊者塞门差反坫前贤最加谨临用更重检他时可待取天庭得锦□吾家有素风耳目久濡染母庸慕豪举助防先以俭湎酒更宜戒平地有深堑酣畅当以时勿习杯防灎将论毋过髙斯言却防玷立节母务竒躐等恐成僭外物思过分检身但多欠勿嫌一尉卑封清尚为傔仕途固崄巇大要进以渐不须苦求知真知奏应剡向来湖海豪四十可收敛宁为处囊锥莫作露刅剑匆匆掺袪别鱼鲜酒方酽刮目待子归罔俾吾言验
　　送元卫弟赴长亭盐塲
　　阿连生向秀二亲所甚爱仲兄勤抚养遇事辄加诲干蛊静而办胷次无卑隘今焉职牢盆官宇临渤澥毋谓官为小要使所居大毋言才可了检身到纎芥门户重衣冠家风緜数代当以诚心求子亲勿自懈亭民亦良民孰谓居无赖官吏既扰之兼并责逋债熬波亦良苦乐嵗色犹菜输盐不得钱何以禁私卖所在积蠧久良法浸多壊吾闲不无术更当审利害熟视不为谋空餐愧难盖不应行一切遽使絶称贷富者能寡取倍息久仍在贫者庶少寛公私可缓带母年登九十家居幸康泰其家不从政礼经有明戒幸子去不逺时时可归拜小别不足惜轻裘送前迈
　　次韵翁处度同游北山
　　两夫持鎌行我先巧寻径路其智専我扶枯藤衣短后意气巳出层峯颠何郎鲍叔饱经歴胜处一一手自编我擕旧记访陈迹正恐急景不得延何当共登青云梯今日邀我共击鲜始观神龟闯青泚上有石壁来飞泉隠青遗基不可坐下顾乱石如磨鋋悬崖双瀑洒空雪来自一握孤云天却从下流泝深险﨑岖直到清潭边朝阳射光破幽閟防虹上下遮潺湲传闻髙山更髙处雅有行路从西偏同行无乃深好事杯酒自犒脚力全诛鉏荆棘从鸟道欲进不得意愈坚旋呼童仆累危石笑采野菊聊盘旋扪萝腾身上苔磴往往欢呼争着鞭侧行危步汗浃背石角或使衣裳褰少焉身在双瀑上又见髙派冲渊自笑泉石成膏肓爱赏不减蚁慕羶巉岩数峯巧遮防妙处二老初无传脱迹尘埃到此地便觉神思飘飘然回首江南尘一聚城郭歴歴眼欲穿相期更看流水处步履未倦夸轻翩一上千尺穷山椒碧涧靡迤流苍烟寻源不能且望返石猊巍距惊神镌退求归迳惘难问藤萝所在相萦纒我方踟蹰风烟表披披衣袂身欲仙晩归招提各痛饮读尽屋壁长短篇截筒环山览清驶窍出珠穗心亦怜碁枰相与论葛横琴不妨挥五弦人生易老费扶掖胜具大率须少年伊余歴骋佳山水爱竒窃慕太史迁明年炎暑袭故步与君共枕清流眠
　　题髙丽行看子
　　髙丽贾人有以韩干马十二匹质于乡人者题曰行看子接处黄绫上书韩干马表饰以绫尾以精纸皆丽物也闻其懐金来取因命工临冩而归之再用东坡韵书临本之后
　　竹披双耳风入蹄霜鬛剪作三花齐相随西去皆良种撼首势窜迎风嘶丹青不减陆与顾丽人传来驿通语装为横轴看且行云是韩干非虚声圉人乘马如乘鹤人马相谙同呼啄中有二匹真游龙爬梳逈立緑杨风贾胡携金赎此马亟呼工人临旧画我诗无意到三韩写向新图时自看
　　再题行看子
　　先引防栏毬子骢九马近逺俱相从黒驹騧黄骓素骝亦有当面仍银騣夏国一种青于蓝五明错靴皆如龙或骖或引恣驰骤坐觉隠耳声珑珑人间安得有此辈一一必自天闲中不惟骨相异凡马圉人贵介多雍容三花剪鬛自官様空鞍更以香罗幪中间二者盖天马齿虽巳老气尚雄不知防出横门道双立栁下青隂浓擡缰捽颔刷背膂旋梳騣尾揺清风人人生意马欲动态度曲尽各不同韩生去我防百年藻色尚湿青与红不知何时堕鸡林万里逺在东海东贾人携来得寓目一见絶叹丹青工千金可买真不惜忽复携去何匆匆急令临冩得形似如此神骏那得逢开元内外马盈亿色别为羣从登封韩生所见定杰出七尺为騋八尺駥向来莺邉系金绒归乘欵段头巳童伏枥寜能志千里却笑区区据鞍矍铄翁
　　次韵赵子野石城钓月图
　　石城江头可怜月曽照六朝清夜猎古往今来知防何长江滚滚萧萧叶谪仙去后诗盟寒三孙诗瘦清栾栾诗情浩荡坐无奈扁舟笑把磻溪竿江平风轻波瑟瑟宿霭卷空天一色东风吹句入长安一卷风流座中得初读神意清再读胷次平囘头明月只如故世上废兴徒纷更想君一叶方掀舞夜静水寒谁与语船头有酒且孤斟莫向金陵重懐古
　　它山堰
　　它山堰头足竒观百万雷霆声不防谁把并州快剪刀平剪波涛成两段四明山深水源逺众壑防溪长漫汗滔天狂潦不少留泻入长江势奔窜贤哉唐家王长官欲图永利输长算想得惨淡经营时下上山川应饱看西偏千岭相属聫惟有兹山拥东岸遂于此地筑横埭截取众流心自防斟酌利害不全取髙下参差仅强半水大十分七入江徐挹三分供溉灌支流弥弥穿郡城脉络贯通平且缓旱时反此水亦足坐使千年忘旱暵无穷庙祀报元功像设森严人敢玩梅梁夭矫有防助大患于今尚能捍前辈所作多神灵日月真成赤心贯后人小智枉更易仰望先贤重兴叹老木号风波湛碧画屏俯仰丹书焕更湏积雨看惊湍濡足褰裳何足惮去家不逺时一游短艇垂纶流可乱八月倘有仙槎来便欲乘之泝天汉
　　湖亭观竞渡
　　涵虚歌舞拥酆君两两龙舟来往频闰月风光三月景二分烟水八分人锦标赢得千人笑画鼔敲残一半春薄暮游船分散去尚余箫管绕湖濵
　　海潮图
　　钱塘佳月照青霄壮观仍看半夜潮每恨形容无健笔谁知收拾在生绡荡揺直恐三山没咫尺真成万里遥金阙岧嶤天尺五海王自合日来朝
　　行香闻杜鹃
　　墙西緑栁杜鹃声老我何堪侧耳听我自赋归归不得不湏苦语更丁寜
　　小谿道中二絶
　　簇簇苍山隐夕晖途看野雁着行归久之不动方知是一搭碎云寒不飞
　　后同环村尽溯游凤山寺下换轻舟舟人努力双篙急引得清溪逆岸流
　　过从子泽家
　　楚楚初篁脱緑苞城居约畧似荒郊土膏更得春风力直引蔷薇上竹梢
　　监库张先生良臣
　　字武子一字汉卿家洪州父避地来鄞遂家焉先生少善为诗髙洁清厉能摆落凡俗音节磊落读者悲壮尤长于唐人絶句语尽而意益逺论者谓诗至盛唐极矣杜牧之李商隠晚出以絶句为専门至宋王安石力仿之然终不能似黄庭坚以造句为工律吕乖忤而诗益变陈与义多援古语不牵引事物似黄而益竒诗之变无余蕴矣风雅道衰独先生彻幽内明复唐声律一时江南诗家共推为过江诗祖以至方外诸禅人吟诵其体竞相宗尚而诗稍复其变焉先生于举子业非所长隆兴元年试南省同里魏文节杞时为参详携三策以见知举张焘曰此文拙古必故人张武子所作公欲得士愿以进焘许之撤卷果先生也先生官止监左藏库辄罢归魏文节晚居小溪山中先生时从倡酬其诗或终嵗不出一语有集十卷至咸淳间甥徐直谅始裒刻于广信郡先生诗时谓其一变宋音复还唐雅至推为过江诗祖正不仅甬上眉目巳也而其诗刻于江右吾乡传者絶少尝与黄梨洲先生共相嗟叹黄先生云西湖志中刻有絶句一首即秉烛徧繙得之始服其絶句之妙嗟夫先辈遗文使后人不能尽读诚一恨事也
　　过清脩岭
　　胆失岩上人心怖岩下人履道自坦坦何在不问津人生贵得意毋容矫吾真渊明兀余年漉酒乃一巾
　　南渡晓行
　　七防五防星斗落一声两声钟磬清路入小桥和梦过埜花深处草虫鸣
　　西湖
　　帖帖平湖印晚天蹋歌游赏锦相牵都城半掩人争路犹有胡琴落后船
　　髙万竹先生元之
　　字端叔武烈王琼之七世孙也建炎间衣冠南渡因定家于鄞家贫无书得易编口诵不辍数月忘盥栉隣生有书深怜之稍借以观后受易春秋学于沙随程逈时傅伯成为郡教授少所许可独折节与先生交由是乡学者数百人俱师事先生尝作变离骚九篇曰愍畸志曰臣薄才曰惜来日曰感囘波曰力敶曰危衷曰悲蝉蜎曰古诵曰绎思行于世宋人拟骚俱莫能及也集春秋説三百余家号义宗悉本经防凡百五十七卷易诗论语后汉厯志解各一卷诗三千襍着五百号茶甘甲乙集先生事亲孝贫能轻财复喜言兵事凡隂阳方技九流诸书尽能究其指归五上礼部卒不第而及门多至显官将死手属书楼宣献公以欧阳公南省白襴求志文贫不能塟门人防茎于桃源乡蒋山买田立祠于寳岩院嵗时祀之称曰万竹先生
　　大小晦山
　　大晦出小晦过尽山峯翠寒云抱幽石枯卉老壖濑沿流迳偪侧当道屋破碎却立重囘首瀑布防云背
　　飞雪亭
　　危亭上拂烟霞光苍崖深倒蛟螭穴天河飞来破山翠寒入疎林风自发翻珠错玉无时歇岩前散作千秋雪寒声萧萧凛毛髪白云片片翔空灭飞流溅珠入毫端天然一诗为题絶
　　长汀即事
　　杨花剩得晴方好榆荚其如世上贫花向喜中看更好分明春色解欺人
　　薛进士澄
　　乾道二年进士所着有家塾自藏六卷
　　效朱公叔絶交诗
　　东山有枭不祥其名恶木是息恶声是鸣食不弃腐饮不择清宜飞求伏以晦为明防残满志嗜欲惟撄伸颈招凤使凤自惊岂有凤口而和枭声奈何伊人弗审物情请从此别各自谋生
　　赋得一年将尽夜
　　可惜惟兹夕须臾即旧年人间嵗穷处客馆夜分边应逐银缸谢聊凭玉漏延晓风虽未至残腊防时天
　　立夏
　　渐觉风光燠徐看树色稠蚕新教织绮貂敝岂辞裘酷有烟波好将图荷芰游田间读书处新笋万竿抽
　　髙处州似孙
　　翰林学士文虎之子也为礼部郎守处州所着有纬畧骚畧等书
　　石桥
　　一石上负昆仑柱一水西奔牛女渚玉榦狞鳞万松古夜夜神光干帝宇石滑苔危水一缕四海长依开辟雨月落未落半规吐雨足敲泉龙摆舞
　　蔡山渡
　　江上人家破竹门潮来水长浸篱根鮆鱼一尺枇杷小放溜船来酒满尊
　　薛县尉师防
　　嘉定元年进士官某县尉所着有从政工余二卷
　　酧畣张安抚伯玉先生
　　寡交率天性积疴攻妙药干禄念烝尝著书恣谈谑永矢离畏途何况縻好爵感子故人意屏吏延铃阁时剖千秋心兼订三山约风流张平子文采谢康乐潜鱼媚幽潭髙鸟昵林薄物类既参差天地亦寥廓但愁霜霰多石出兼水落
　　少傅通奉大夫袁正肃公甫
　　字广防正献公爕之三子也嘉定七年进士第一授秘书省正字上殿劄子言贤才用舎可惧民生安危可惧众情闭塞可惧羣情逸豫可惧干防不行可惧辞甚恺切迁校书郎转对言邉事之病不在外而在内偷安之根不去规模终不立壅蔽之根不去血脉终不通忌嫉之根不去将帅终不可择欺诞之根不去兵财终不可治祖宗之御天下政事虽委中书然必择风采着闻者为台諌敢于论驳者为给舎所以戢官邪肃朝纲也今日诚体是意以行之可无偷安壅闭者矣出通判湖州増积贮核隠产増附婴儿局再迁著作佐郎知徽州治先教化崇学校访便民事上之蓄常平义仓备荒兴脩陂塘剏筑百梁遭父忧服除知衢州立旬讲嵗拨助养士千缗郡有义庄买良田二百亩益之提举江东常平适嵗旱给发库庾遣官分行赈济医疗又告于朝给度牒百道助费提防本路刑狱兼提举移司番阳时霜杀桑诸郡被水连请于朝给度牒二百道赈恤之都城大火上封事言上下不交以言为讳天意人心实同一机愿下哀痛之诏以囘天意诏求直言复上疏言灾起都邑天意盖欲陛下因其所可见察其所不可见大行黜陟与天下更始行部问民疾苦荐循良劾去墨吏决滞狱所至诣学宫讲説复取孝经衍其义告于属邑立书院于贵溪之南祠陆象山身讲授学者嵗大旱请于朝得度牒缗钱绫纸以助赈恤疫疠大作剏药院疗之前后持节江东五年所活无算诸郡徳之俱为生立祠转将作监领事如故彗星见诏求直言上疏言皇天震怒由贪冐成风致愁苦之民众愿一变上下交征之习帝亲政以直徽猷阁知建寜府明年转福建转运判官闽盐漕司纲运供费増益无纪又丁米钱久为漳泉兴化民患公皆奏捐之迁秘书少监入见帝曰卿久劳于外笃意爱民每览所陈备见恳恻公奏陈无逸之义且请力守更化以来求贤如不及之初意迁起居舎人兼崇政殿説书于经筵奏刚之一言最切于陛下陛下徒有慕汉宣吏治之名乃更堕元帝文宗柔弱不振之失总由不识刚徳之真所谓真刚者当为必行不当为则防在勿行又乞専意经训养育精神务令充实上与天一下合人心今上意欲全功臣之世诏自今中外臣僚奏事母得攟摭以奏是消天下谠言之气其谓陛下何兼中书舎人时相郑清之以国用不足履亩使输券公奏避贵虐贱有力者顽未应令而追呼迫促家业破荡者率皆中下之户乞加哀恤尝讲罢帝问近事公奏惟履亩事人心最不悦适讲汉髙入闗辞秦民牛酒民俱大悦今日横科若此民心喜乎怒乎本朝立国以仁陛下为此举仁乎否乎帝为恻然时朝廷以变事为忧史嵩之帅江西力主和议公奏曰臣与嵩之居同里未尝相知而嵩之父弥忠则与臣有故嵩之易于主和弥忠每戒其轻易今甘用父子异心之人即朝廷亦未免易于用人也疏入不报遂乞归不允授起居郎兼中书舎人未防擢嵩之刑部尚书公复奏曰臣于嵩之本无仇怨但国事所系谊难缄黙嵩之诰命终不与书行乃出甫知江州寻改知婺州不拜嘉熈元年迁中书舎人入见帝问边事甫奏当以上流为急和议恐误事又奏备边四事嵩之移京湖沿江制置使知鄂州甫奏曰嵩之轻脱难信去年在淮西王檝由淮西而来北军踵之今又并湖南付之臣恐其复以悮淮西者误湖南疏留中不行翼日权吏部侍郎引疾至八疏赐告一月遂归从臣复合奏留之屡命俱辞不拜迁兵部侍郎入见奏江潮暴涌旱魃为虐楮币蚀其心腹大敌剥其四支危亡之祸近在旦夕乞秉一徳塞邪径迁吏部待郎兼国子祭酒日召诸生课其问学时边檄日至甫条十事至为详明权兵部尚书暂兼吏部尚书致仕卒于家赠少傅谥正肃公少服父训知为学当师圣人以立志为先后问道于杨文元公告之曰学贵自得此尊公之训也心明则本立矣由是慨然以斯道自任居官切于爱民所至有惠政立朝正色无所阿附王深寜先生谓近日科名有益世道者惟公一人而巳所着有孝説孟子解后省封驳信安志江东荒政録防拓録乐事録及防斋文集行于世
　　题陈和仲观聚堂诗
　　习庵筑室扁曰观聚堂前何有万象可睹山如郛郭烟云吞吐草木沃若春光媚妩脩篁漫山不知隆暑何况秋空呼日入户朔风吹雪松声如怒上天下地四方曰宇物生其间何可胜数我于是观乐哉斯土随意作室不华不窳买山旋添稍葺园圃得趣幽闲不入城府良朋偶来倾倒肺腑不及时事惟谈邹鲁朋去何为周易一部消息盈虚穷今亘古观乃自观寂无一语
　　题陈和仲尊明亭
　　非徳不尊非道不明爰取斯义以名吾亭亭在山巅气象巍然山从何来蜿蜿蜒蜒我坐亭上极目一望羣峯毕朝尊无与抗我抚亭下万状难写一一分明入我醆斝有时携笻偕二三朋莫知我心独抚孤松
　　丞相魏郡郑忠定王清之
　　字徳源嘉定十年进士初官国子録丞相史弥逺引为魏惠宪王府教授理宗立以定策功不十年位至宰辅歴进太傅左丞相封魏国公卒赠尚书令魏郡王諡忠定凡四登相位端平间召用真徳秀魏了翁崔与之袁甫诸贤数十人时称小元祐及暮年再相充位而巳
　　宋南渡后吾乡位至执政者十八人其诗存者絶少固有惜其不传者亦有幸其得不传者今得列此卷仅二人楼宣献诗以未见其全集所録十七首郑忠定诗为旧乘所载所録五首嗟夫诗文在世其传与不传亦天也
　　可斋陈大卿政成之暇搜讨河渠为乡国长久虑开万世利非君侯其孰属因效一徳以广盛心焉
　　四明瀛海壖大田沃多稼三江纳行潦九谷偏畏夏治水宜讲行时哉及闲暇方当暑如惔孰谓晴可乍十雨非所忧一暴良巳怕东有钱湖浸寒玉渺无价西有它山源盈科通昼夜唯此两支邑厥田俱下下问之何因尔水道无所舎河伯空望洋旱魃巧乘罅缅思井田规畎浍分溆培浚倘髙深怒潮敢雄跨官但督赋舆谁肯趋田驾六辅能即功百泉岂难坝愿言均此施利泽侔造化尽复淮南坡端可侪杜亚
　　再用韵
　　孔明本躬耕樊迟请学稼力田乃有秋暑雨敢咨夏圣贤本忧民孔墨不遑暇因思比嵗饥可谓越俗乍岂惟农夫惊亦使达官怕仓无矫制发米涌在东价若然望丰年譬彼求时夜画壤来福星上熟压中下二麦腾割云五彩纷绕舎苗根舒薤本黍莟拆榴罅龙麟原镂塍燕尾水分毨兽将西成秧马岂虚跨劭农收竒勲省敛不更驾预为鄞乡谋复广它山坝功比昔贤倍政随时雨化愿刻可斋诗端与雅颂亚
　　湖上口占
　　卖葑千艘底处藏娲天濯热卧湖光山云既雨犹相逐水草无花亦自香埜径偏穿人借问僧茶旋防客先尝反思举世趋炎者谁识苹风五月凉
　　咏六和塔
　　经行塔下防春秋每恨无因到上头今日始知髙处险不如归卧旧林丘
　　题东山寺
　　谢公雅志在东山一入黄扉不复还公去我来山属我为公偿却半生闲
　　薛县尉师传
　　绍定五年进士官某县尉所着有雪蓑集
　　六桥闲步二首
　　出郭青岑近临流白鸟飞笙歌春雨歇草树夕阳防山色邀藜杖湖风飐葛衣虚舟林处士不见鹤来归向晩西湖路烟霞淡水汀垂杨拂波緑芳草幔堤青地僻渔樵聚山深殿阁扄平生卜投老梦寐有南屏
　　薛郡判师鲁
　　不详
　　苦雪
　　六出夫何甚经旬散野堂喜心翻作厌瑞物恐为殃嵗晚思新火天寒望太阳荒村风雪里赖有隔年粮
　　过王处士竹庄
　　临流结屋植琅玕中有髙人咏考槃一曲秋烟青欲滴满林春雨翠堪看山僧过乞归云杖渔父来分钓月竿千古王猷惟此癖但知此外别无欢
　　礼部尚书王深寜先生应麟
　　字伯厚与弟应凤同日生九嵗通六经父防性严急每授题设髙座命先生兄弟坐堂下画烛为期少缓辄怒呵之由是先生为文益敏疾年十九举进士由衢州西安簿再调扬州教授先生尝忾然谓今日业举子者耑以沽名既得便一切委弃制度典章漫不知省非国家所望于通儒也遂闭门发愤假馆阁书尽读之手辑玉海二百四卷遂与弟应凤相继举博学宏词科添差浙西安抚司干办开庆元年策进士召入为覆考检防试卷官先生得一卷曰是卷古谊若龟鉴忠肝如铁石臣敢为得人贺遂定第一及唱名乃文天祥也稍迁太常寺主簿面对上愀然曰边事甚可忧公言无事深忧临事不惧愿汲汲预防毋为壅蔽所欺时丞相丁大全方以防计得幸先生复极言邉信若此重敛必失军民心遂出判台州初大全欲引先生为御史不应及大全败一时附和者俱禁锢而先生迄召为太常博士擢秘书郎彗星见应诏极论执政侍从台諌之罪积私财行公田之害迁著作佐郎汤文清公汉为少卿与先生居隣墙晨夕讲道先生论闗雒濓闽江西之同异永嘉制度沙随古易蔡氏图书经纬西蜀史学通贯精防剖析幽渺汤公叹曰吾阅士甚多惟伯厚甫为真儒使真文忠在愿同在弟子列防汤公耄年力引去遂荐先生于丞相贾似道理宗崩度宗嗣位摄礼部郎掌丞相笺表故事聴政御正殿丞相上四表即允一夕百官防临宫中丞相命省吏致命于临次曰嗣君入纂大綂让礼宜加多愿郎中賸多三表先生即临次操笔吏拱立以竢须臾具进丞相大惊兼摄学士院侍经筵时丞相耑拜平章左右相叶梦鼎江万里俱避去阙相数月似道遂亦数求去邀上上惴恐不知所以先生奏言孝宗时亦尝阙相逾年上如先生所言慰谕之似道大疑上安得此语后知从经筵所授深忌之防冬雷先生疏言十月之雷惟东汉数见命令不耑奸邪并进卑逾尊外凌内之象当清天君谨天命休天徳回天心守成必法祖宗御治必总威福巳又直前奏事谓用人当先察君子小人似道积怒使台臣驳之出知徽州先生父防尝知是郡其父老俱曰此吾清白太守子也先生治郡摧豪右省租赋一年大治防掌制乏人众论合推先生似道亦曰固非伯厚不可召为秘书监仍兼中书舎人又极言边事似道更谋逐之防以忧去似道败复起兼直学士屡疏国家大计日食言荅天戒五事陈备御十策俱不及用时国事日壊史院无人凡封拜将相偏行诸房词命皆出先生手从容应当忠义之心溢于言表转礼部尚书给事中阶鄞县开国伯丞相留梦炎用徐裳为御史黄万石除江西朱禩孙禩江陵梦炎犹除拜二帅不止先生徼奏论裳为梦炎同乡有私人之嫌万石等误国罪大梦炎舛令愎諌今日卖除者多其任用之人疏入不报即引归家居凡二十年自号深寜老人及宋亡益杜门不出所著述只书甲子晩嵗自为志铭有曰其仕其止如偓如图卒年七十四所着深寜集一百卷玉堂类藁十三卷掖垣类藁二十二卷诗考五卷诗地理考五卷汉艺文志考证十卷通鉴地理考一百卷通鉴地理通释十六卷通鉴答问四卷困学纪闻二十卷防训七十卷集解践祚篇补注急就篇六卷补注王防篇小学绀珠十卷玉海二百四卷词学指南四卷词学题苑四十卷笔海四十卷姓氏篇六卷汉制考四卷六经天文篇六卷小学讽咏四卷
　　先辈言古今撰述之盛前无如葛稚川所著书六百余卷其次即先生所着六百八十九卷亦极盛矣先生殁后其书刋布者玉海困学纪闻诗考诗地理考汉艺文志考通鉴地理通释诸书共十五种惟玉海盛行于世先生少从乡先辈王埜受学得真西山先生之传源绪精密故其玉海防语曰余幼好竒耕猎词圃丽泽西山诒我万抚北山之钞西斋之目披华啓秀歴歴载腹窃吹六经叨荣两制汗顔前脩皓首曲艺斵轮不传屠龙无用缄之青箱以诏洛诵观先生所自述可见矣
　　挽袁进士镛诗
　　天柱不可折柱折势莫撑九鼎不可覆鼎覆人莫扛袁公烈丈夫独立东南方欲以一巳力代国相颉颃适遭宋阼移耻为不义戕奋然抱志起誓欲扫欃抢防剑突前麾手回日月光贼势愈猖獗山摧失忠良呜呼絶伦志不得骋才长妻孥悉从溺枯骨谁为襄忠烈动天地游魂为国殇山水倍堪悲抱恨彻穹苍穹苍幸一息庶防纪星霜西风白杨路哀猿号崇冈解剑挂墓柏泣下沾衣裳惜哉时不利抽毫述悲伤
　　薛知县琦
　　所着有自笑编
　　题荆浩画青山白云卷
　　渺渺山上山隠隠树邉树鸡犬不闻声居人在何处扁舟载酒来相寻古木苍苔一径深白云不飞青山舞谁悟荆生防笔心
　　舟泊五圣祠前
　　叶落古祠前村安许宿船人声齐到客月色独归禅野火明秋渚山钟出寺烟推篷不成寐霜气览江天
　　史唐卿
　　与兄防卿同中咸淳元年进士
　　凤鸣洞
　　何年雷斧凿山裂六月苍崖防飞雪孤凤一声去不闻海水桑田防兴灭我知仙去仙当存时见真形坐岩穴青天半夜玉箫寒唤醒幽人弄明月
　　杨再十一君
　　失其名氏吾鄞名族前有史郑楼丰后有杨陆张屠君即杨氏之始祖也少有诗名至徳祐以后自以世为宋臣遂髙隠不出作咏史诗以自见子孙守其训俱以传经世其家所称镜川之杨执义不仕者也后七世而为文懿公兄弟始大显于世
　　书感
　　枫江渡口草萋萋桃浦桥边夕照低惟有旧家双燕子年年飞绕緑杨隄
　　潦倒江南一布衣家贫嵗晚寸心违不堪倚杖枫江路手种青松大十围









　　甬上耆旧诗卷二
　　钦定四库全书
　　甬上耆旧诗卷三
　　监察御史胡文学编
　　大徳至大间以袁文清公为制作手马易之产自回鹘以从学来居甬上遂称江南一絶此亦一竒也今合所録十二家为一卷
　　训导郑先生芳叔
　　字徳伸家贫嗜学尝从人假读辄自缮冩积数十百卷元初徧游遗老之门捜辑故事日识见闻所从游门下甚多经其指授俱有师法再任郡学训导卒所遗诗文四十余篇
　　菜诗
　　粱肉人间梦寐空坐间犹得诵涪翁一箪乐意虀盐足五亩生涯菽粟同剪韭未能忘夜雨思莼岂必待秋风但知不厌其中味日有春生老圃中
　　学士袁文清公桷
　　字伯长袁氏最为世族公少负异才读先世遗书至穷日夜初事戴剡原稍长在王深寜先生之门复从舒岳祥防尽传诸公之学既家有赐书又亲见中原文献得接风流故其学最为有本以辟茂异授丽泽书院长用荐入国史院歴翰林院直学士侍讲早引年归里公在翰林三十年上郊祀定制十议纂脩三朝大典酌定宪令疏请购宋辽金三代遗书一时制词碑版髙文典册多出公手家居以后脩辟南园故址结小亭读书其中翰墨所传极于海内卒年六十二赠行叅知政事陈留郡公自宋南渡而后吾乡学者以多识相尚文清得王氏之传其于近世礼乐之因革官阀之选次朝士大夫之族系九流诸家之畧録俱能溯源执本得其防归淛河以东于斯为盛公尝言余少读书有五失泛观而无择其失博而寡要好古人言行意常退缩不敢望其失懦而无立纂録故实一未终而屡更端其失劳而无功闻人之长将疾趋而从之辄出其后其失欲速而好髙喜学为文未能蓄其本其失又甚焉者也公所自责俱深中学者之故具述之至公殁二十余年防脩宋辽金三史遣使者求郡国遗文故事唯公家上藏书数千卷足备典实至今袁氏尚盛余初选此集其后人即手钞世传遗草见示数百年文献未坠于地斯可谓故家矣
　　饮酒杂诗
　　夜黒雪初白髙卧益自怡起看庭前栁冉冉青春姿长松在西山须髪流银澌岂不念嵗苦老壮当固持事至无独戚时来讵人为得酒且深醉渊明果吾师
　　京中二十载酒中有深欢大雨即闭户朔风尝解鞍客至辄笑之是岂宜居官振容筮神蓍鸿飞渐于磐百嵗苦世短万钟非我干所以东方生吏隠神益完
　　阳鸟乘南云飘飘振竒翮迫此稻粱谋居移遂成客愧我食京尘誓墓志未得双峯十丈松下有千嵗魄当年侍蓬瀛香芸森寳册髙斋集遗编朱墨犹手泽战兢愧匪承永念在行役
　　少欲观沧海下取瑚枝穹龟负竒文灵防扬朱鬐荡舟不能往寳气时纷披有客方壶来授简云差差一以参太极九以师包牺振衣海神泣举觞山鬼移
　　少观五岳形五性各有殊神州养深知百灵受驰驱申申安乐翁定洛为中居契孙乃九迁舜讵平阳都神京屹金台五云玉芙渠始知天经旋积气为堪舆
　　家隣天台山云有二子岩巍峩太古石纎脩矗云尖上栖西竺僧雪色垂须髯二子与之游作诗清且严乳花散素甆瀑布飞银帘醉醒梦见之谓我何留淹
　　南檐孤竹生嵗暮何青苍岂不念道里因之摧雪霜夷齐卢龙居胡为乃名扬入水蛤有文逾淮枳弥芳受性谅匪移临风浮吾觞
　　弱冠不饮酒篝灯横玉绳或云酒中趣湛湛浮云蒸弃书试其言果若乌轮升天根转暗雷坚城为之崩妙言粲琼屑逸兴追飞鹰醉乡倘可居无功乃真朋
　　醉中发庄语烂如锦中花急急抱芦雁肃肃投林鸦欲别意深省瞑目不复哗愧彼独醒人揣摩生咄嗟下马暮入门双目含飞沙醉者忽复悟振衣正乌纱
　　江梅生空林嵗晏美无度挈身逾朔阳愧独此室处氊房望朝阳耿耿不得语雕笼粲珍禽怅望秦乡树爰居东门止盛飨非素茹临风嗅其英雅志懐故土
　　嵯峩白云阡种松在山腰散之不盈掬离离如麦苗迎阳潄灵津参差拂云霄露重碧天净鹤时来巢俛仰三十年鬓齿日以雕寄声谢鹤相期蹑岧嶤
　　次韵虞伯生夜坐二首
　　炎晶烁草露木末望西颢静躁谁为尸翕忽纷寸抱志士法天运炳烛不在老羣经固其郛积神以为寳陋彼多言生希名太草山林讵心违嵗月付幽讨扰扰徒为名努力在此道
　　地气环中州槖籥均宇内中宵炎溽频露坐犹愦愦逺穷太古雪欲往终有徕驰神极寥廓我笔不可载栖形竹素园万化等歴块相期江湖深慎弗寒暑碍秋风起天末纫兰结幽佩
　　渡淮寄养浩
　　竹清寒房静残月在西壁悄悄灯影防尸坐弃枕席井华饮蟾蜍云成五色明知非世谋精诣在六籍我行长淮浪冻树挟春碧梦子白纻寛双眸炯空激书来屡在手此意何的的数回不成欢逺别乃复恻归雁临风翔先之寄深忆
　　送友教授闽中
　　蔚蔚太古树藂生散琅玕盛时炳阳徳寥落欻嵗寒天风西北来东海繁层澜芳朽各有性盛衰讵无端贸贸氷上屦黯黯尘中冠宿志不得酧奋飞辑其翰伊南蹇一士羁鸿河之干手持大雅篇八音佐王官墙隂卧朝日薄饭不满盘邂逅喜我同金石生肺肝出处非故意低佪耿相看闽山渺云海东望通三韩居夷圣有在取琴为君弹
　　懐伯生
　　春雨消露尘春风散林缬荡荡长门中客子千万辙城隂有一士淡食羮不啜采彼松上露煮石化晴雪沉防防真性觞至那复説向来舌本谈今作耳根热维南有樛枝岩溜滋百结在徳良自昉居屯讵为折念此长夜深寒光吐残月
　　育王珙禅师示寂二纪屿上人回山中因寄塔主
　　石塔累荒土月落氷棱棱永懐跏趺叟松风吹不譍山房旧净供素壁一枝藤语寂絶禅观机深超祖乗击石并新火诸天化为灯上有白玉峯丹梯杳难登黄流钜野涨虎啸悬厓崩斯道倘未泯防言足搜徴
　　董生噩上人以叔载韵见贻再次韵
　　闗河一辙迹耿耿明大江五方各异俗中州诚骏厖吾欲上帝阍帝阍不敢撞终然返初服养佚归海邦鞾防成戚施逆耳风其喈昂然望南山爱彼日夕佳朝来何所见万马盈天街所以巢居子终然养澄懐噩师禅林秀宛在诸天阁当其调防时危石系朽索作赋极剪裁众物各有托氤氲荆山玉洋洋咸池乐圃有琪树不使枝叶繁譬彼绩学人芟芜养天根嵗暮雪霜至铜柯生晏温一为梁栋才落落县金门吾师深寜翁屹屹太华髙佳□时一游不使凡羽翺方壶贮神药变为五色膏服之生羽翰陋彼东方桃少壮忽自摧振容上词场鹈膏淬寒锋谈笑摩坚疆借以襍纎罗贮以白玉堂辱赠莫知报因之结中肠
　　芳思亭
　　大父尚书公治圃南郊有堂亭凡十五方池脩廊屈折便宜雨甚亦无碍游事逮今荒废逾四十年故基陈迹不可复考近筑一亭襍植花木广不逾亩髣其万一名之曰芳思玩其英华将以防绎志兴翰墨有绍是则先公之志作诗示瓘瑾并求亲友同赋
　　侃侃尚书公投绂理泉石五堂适寒暑十亭送昕夕琼英圃秀美防佳树碧脩廊不受雨来往随履舄红云涨方塘丹霞耀翠席嘉鱼黄金掌瞥见渺莫测辛勤三十年深逝晦朝迹遗训示子孙树艺比其徳浮云变须臾百幻倐消蚀空余郑公庄耕稼给衣食缅彼行乐时众植各有职以兹一亩园髣像见畴昔幽葩与羣卉生意日不息朝阳漱灵根三咽妙防绎旷懐事幽赏誓矣躬六籍
　　送邵元道四首
　　仲连匡世姿挥手却秦军掩袂停白日登车抗浮云射书诚草草孤城死生分辞荣敦厚俗矫抗离其羣虞卿日转丸揣事精防茫士危见交态穷愁名益光黄金散逝水白璧凝飞霜丈夫有定志得失非豫防梅生一尉防喋喋正天纪道心洞化削迹无妻子龙变孰为驯蝉蜕乃真止松回风谡谡水落石齿齿襄阳孟浩然拂衣归故山逍遥岩壑深流咏遗人闲举袖林花发击楫江鸥还鹿门看碧流入梦日潺潺
　　越船行
　　越船十丈青如螺小船一丈如飞梭平生不识飘泊苦旬日此地还经过三江潮来日初晩九堰雨悭河未满当时却解傍朱门醉眼看天话长短年来官府催发纲经月辛苦鬓巳霜布裘漫作解貂具入门意气犹猖狂自古鱼鲑厌明越明日今朝莫论説买鱼沽酒不计钱被发江湖傲明月劝君莫作越船妇一去家中有门户沙上摊钱输不归却向隣船荡双艣
　　挽王尚书四首
　　秋水双莲孕英英吐异芬词章纳云梦礼乐订河汾丹诏三军泣清名四海闻西峯倾落日乘鹤叩苍云晩嵗艰难意衡门老病身蜀山迷望帝楚泽痛灵均皮弁终辞召深衣晚任真盖棺今巳定千载有遗民燕説经生滥齐谐学究轻防言空有意独拍巳无声墨泽鸡林贵青氊虎观荣新铭前进士幽抱付谁明再世登龙旧渊源许管窥西山遗正绪东涧结防知腹笥名空在眉棃夀竟违重歌妾薄命含泪滴尘瓻
　　送苏子寜赴岭北行省郎中
　　貂防防寒沙氷天阅嵗华防溪驼听水密雪犬行车云尽难寻雁春深未识花昔人竒絶处八月解乘槎往嵗经游地寒芜碧燐深云开山后阵水咽陇头吟雪白氊房重天清羽檄沉重华新雨露悲喜车音
　　书懐寄从子瑛二首
　　越公旧筑鄞江宅风卷飞花劫火新子竟寻真餐白石我方作史玩青春金张螭绶元欺世王谢乌衣亦可人誓墓政湏坚晚嵗双峯拥髻碧嶙峋
　　当年羣从玉参差炙毂谈天不数竒剪叶舞空山鬼泣唱筹量日厯人疑深春栁下争飞骑小雨花前鬭奕棋我最少年惟闭户篝灯煮药学题诗
　　送王继学马伯庸
　　玉京髙处雪流脂连辔鸡翘緑鬓垂蹀□有泥歌独漉琵琶无梦説相思黒河巨乐催填谱白海名花拟进词羽猎上林俱罢赋卿云何以报熈时
　　浅波平叠碛漫漫拂岭青帘罨画看氊屋起营羊胛熟土房催顿马□干桐官走驿传金椀水正分奁贮玉盘莫上乡台望南北白云防处是枪竿
　　送华山隠者
　　黑髪祠官佩水苍万松深处响琳琅黄柑有法能为酒紫术无饥可代粮唤鹤舞空山月冷檄龙吹雨海风凉瑶池欲问长生诀碧涧研珠冩緑章
　　防防圣襌寺
　　独秀峯前倚槛看翚飞楼阁出巑岏荒坟虎塟唐僧骨古井龙窥汉尉丹荷沼秋枯霜镜净松林风撼夜涛寒年年四月黄梅熟犹忆调羮齿颊酸
　　葛仙翁移居图
　　翁媪相携入翠防转头犹有可怜儿丹砂不是神仙药句漏归来鬓已丝
　　龙挂诗
　　黒云压江江水跃乖龙时挂青旗脚须臾卷水上青天蛱蝶蜻蜓雨中落
　　春侠口号
　　松林纵猎金毛鹰花街行春银面马夜宿娼楼酒未醒飘风吹落鸳鸯瓦
　　袁处士裒
　　字徳平文洁公爕之后善书法常撰书学集要亦工诗隠居沙家山不出与文清公为族兄弟常因游东湖作聫句千余言而其余诗失传亦足叹也
　　东湖聫句
　　旧学芜三史新居隘一防煎熬鱼煦辙奔窜鸟惊拟整登山屣【桷】须乘破浪船出闗尘巳逺【裒】过埭意争先归舶攒桅聚【桷】浮梁防锁悬潮浑江葑没【裒】塍破岸藤纒戍栅依樟密【桷】官隄砌石平机闲蛬唤织【裒】砧响雁传笺乍静喧烦耳【桷】犹欣辗转眠鹘桥华屋废【裒】鵞滙曲河连稇实闲农具【桷】鹾严絶灶烟急装红蔽膝【裒】辫髪黒垂肩估客编文具【桷】村家纬木棉生涯疲割剥【裒】世路窘迍邅龛室休行客【桷】邮亭叹逝川韝鹰围猎罢【裒】聫骑纵游旋路转分支港【桷】川明幻别天鄮城花巳闇【裒】甬水恨空传数堠搜唐刻【桷】题诗纪宋编防堂夫子像【裒】汲井隠居泉海眼藏龙窟【桷】山心射鹿田水鸣知棹急【裒】岸走讶途迁隠见冈峦近【桷】低昂橘柚鲜青山犹五里【裒】緑树巳千年归犊如云拥【桷】闲花似火然苎裳游女浄【裒】芦管野伶妍系缆披团氅【桷】循溪舍竹箯径香幽菊傲【裒】土薄假山偏灯火精庐古【桷】衣冠故物全登门论子姓【裒】对坐叙姻聫金魄筛窻影【桷】丹砂养井渊萤光飞熠熠【裒】鹤唳翼娟娟斗室横乌几【桷】方牀借素氊魂清时入梦【裒】意得竟忘筌过墓成扄户【桷】遵湖复扣舷沧洲逺秀麦【裒】真隠拱朱椽碧洞诸天杳【桷】苍珉帝画镌梯危频缩武【裒】像寂且擎拳紫府商林歇【桷】丹书汉泽宣铜铺苔暗蚀【裒】径庋燕新穿倦鸟辞枯栁【桷】游龟戴旱莲古奁开防灔【裒】斜縠绉漪涟淤塞茭排剑【桷】洲干蓼糁钿官徴都尉粟【裒】渔纳水衡钱玉絶山灵泣【桷】祠荒野老怜纸旗灵社閙【裒】草广曲河填此去真聊尔【桷】斯言信偶然柏幽藏魍魉【裒】潭暗衮蜿蜒雅兴呦呦鹿【桷】劳生跕跕鸢揽芳真防蔗【裒】写絶拟和铅辙迹芜青翳【桷】麻綦枲耳縁贞娥鬱龙虎【裒】胄相绍貂蝉宰木分神隧【桷】思亭列石筵风霜翁仲老【裒】香火释迦専楚些招归魄【桷】王官慨昔贤拜峯谁控勒【裒】篆水自书屈曲东西路【桷】纵横南北阡繁华眸转电【裒】得失口垂涎絮酒悲宗老【桷】嚢空想地仙【阙】　连梵呗【裒】市近接渔膻破露生衣湿【桷】登坡弱足胼卧牛遗扁暗【裒】眠鹿绘容虔金刹从兹访【桷】尘缨合少蠲伐山灵运躁【裒】冲雪子猷颠桧暖蜂偷蜜【桷】芦寒鸟啄緜蟹稀螯数百【裒】樵伙斧论千淡日收人影【桷】空风涨土埏蒲葵遮望眼【裒】茧纸论吟篇除道家僮懒【桷】偷程地主儇蚁封徒曲折【裒】驹隙漫拘挛碎石行行直【桷】脩篁个个员深藂惊雉翠【裒】夹径耸楠楩濯锦芙蓉艶【桷】飘香桂子骈雕楹回复道【裒】斜阁布陶砖刻画功难尽【桷】翚飞势欲翩奉常陈剑履【裒】尚服赐纮綖幰织鲛人网【桷】帷凝罽国旃妖姝汚粉颊【裒】土偶耸髙颧袪石当时力【桷】临渊昔日权只今留旧业【裒】何处覔幽禅燕颔风云防【桷】龟蚨星日躔蛛窠縁衮服【裒】风迹上朱笾累仆供朝沃【桷】因僧进午餐佳城蹲五凤【裒】素业废三鳣胜巳穷兰若【桷】名犹慕偓佺台空霞佩冷【裒】殿寂羽幢蔫观主何年住【桷】真官永世键画梁谁复葺【裒】美防久频朘木巳非真李【桷】僧宜贱夀籛悲来云幕幕【裒】恨极水潺潺重岭藏椒屋【桷】斜晖拾蕙櫋暂归心未稳【裒】欲去眼空忆昔穷诛辟【桷】如今猛弃捐慈山名转赫【裒】困墺耻谁湔积翠林霏悄【桷】流波海月涓逺钟催宿鸟【裒】横笛挂乌犍柱笏风骚夐【桷】携壶主仆牵情懐同黍醴【裒】臭味比香荃圆泽休论旧【桷】华胥复记前乳彪号涧侧【裒】哀狖啸云巅惇族盘餐盛【桷】通家笑语阗防青归桨熟【裒】舴艋逆风沿济胜应难促【桷】临流且赋遄鸱夷歌逝矣【裒】渔父卜终焉紫槿遮篱角【桷】丹枫压庙堧錬形金骨化【裒】团础土砂坚破屋啼山鬼【桷】荒碑立老鹯嵗时羞野赛【裒】水旱祷灵篿西帝澄金宇【桷】东湖铸玉璿凉飔舟泛泛【裒】晴日草芊芊射鸭萦长弋【桷】义鱼击短鋋酒庐横野瓮【裒】屠几列肥牷衒市僧袍丽【桷】招虚贩鼔鼘登临难婉恋【裒】想像费平铨更欲南窥海【桷】谁能北跨燕同心双茧绪【裒】狥俗走珠蠙朗鉴词聫写【桷】谈茗更煎翺翔诚放浪【裒】匍匐类狂孱巳乏凌云句【桷】时思缩项鳊还家如梦寐【裒】共防晓霞邉【桷】
　　薛同孙
　　失其字官宣教郎所着甬东野人语四卷
　　独坐
　　独坐蓬窻雨炊烟出竹新病愁思谢客盗贼敢惊人白首开新社青山列旧隣不知江海上犹有未清尘
　　楼生携酒过新庄田舎
　　寂寞江村路何烦命驾过求羊忘地逺松竹到门多野外常无酒田间别有歌洗杯深酌处落日在沧波
　　薛知县观
　　一名焘字景旬一字处静少读书强记为诗文多不具草至治癸亥举于乡官沄江主簿有治名引年授知丹阳县致仕所着有学箕集三卷
　　曹娥江渡
　　曲曲曹娥水山髙日欲晡到江行李乱隔岸渡船孤树黒收岚霭沙寒集雁鳬荒荒谁氏子不及钓鱼徒
　　门人江汉县斋夜集
　　县里经行日桃花逺近村师生一夕谊治乱百年论吊古投燕壁看边出蓟门天涯游宦迹离索仗君存
　　教谕郑先生觉民
　　字以道防隠先生子也积学笃行与程畏斋齐名其所学自经史传记下及百氏之言无不究览学者翕然尊之郡守王元恭将行乡饮酒礼先生为酌定礼仪隣郡取以为法性至孝母常患目日以舌防之即愈复病痱侍朝夕不敢解带既定日塟父适病痞甚人谓不宜临圹先生泣曰幸从先人讫大事即道死不憾返而差以荐为龙游教谕三月即谢归诏徴遗逸授处州教授适疾卒有求我斋集三十三卷送王叔载教谕象山【名原孙深宁尚书之孙也博洽与以道齐名】
　　盖壤邈今古羲娥明旦夜动静既有殊显晦亦相谢奚为至多物好恶迷取舎离方乃遯圆取密或遗罅安得天下士定论万物价
　　恭惟尚书公道辉烛乾坤望古浩千万摭拾恣咀吞坐值时运移闭门守深根春阳熈九防英曜日盛蕃后学竞奔走众属此文孙
　　明州称多贤文献聚如积须臾见海桑晨汉星歴歴戾契徒自强脂韦竟何益毋寜念本始述祖承典则邈哉彼髙栖俯瞰无文尺
　　迢迢明月夜灏灏长风晨晤语一握手四空閴无人作者不并世哀歌泪霑巾岂徒彼善之益惧大乱真抚背出门去川水日沄沄
　　象山海中居象泉何冽清泉以鉴妍丑山以见亏盈相望五十年羔雁各逢迎送别固有礼怡悦尤多情春深照花溪烂烂云物晴
　　蒋训导宗简
　　字敬之少有才名初从天台应伯璋受经及程畏斋归里复执弟子礼居门下数年尽传其学尝一试有司罢归辄弃去励志古学与其友王叔载郑以道日以文义相赏析人笑谓蒋君壮年乃希学古文词徒自诡何益敬之笑曰使吾义明气充于发策决科何有得不得命也文有古今之异耶乃益杜门自励尝再为郡学训导有师法翰林待制栁公贯见其文惊异方论荐于朝防卒年三十一人以顔子方之
　　送徐使君入觐效古【徐君用宏以进士为鄞县丞】
　　徐侯铅山来徳性真希差【去声】苍头及白鹤麈尾而犀把郊原父老欢道里儿童迓或道今卓茂相期古黄霸忆昔隐韦布巳自纷夸诧朝歌击竹枝夜读烧松桦学问穷奥窔文章整间架騕褭终获售娉婷必宜嫁何有孔鸾羞孰作啕河吓当夫一鼔行但觉诸人罢岂知金仆姑乃妙参连射得隽快哉还兠鍪暂时卸主人甚见嘉恩光乃相借令侯出丞鄞侯拜于陛下三年秉贞心百里元化山岛乐乌鸢野田丰防防纎草隠于莵翠竹眠香麝樵唱归鎌迟社酒盈缸醡致此有自来我侯每闲暇盘登置马甲饾饤纷虾防吚吚小垂手艶艶白玉斚胡为又及使我失噉蔗青梅结子初黄栁飞花乍银鞍当时披白马庭前驾上马别长官亦复谢僚亚公孙本牧豕范雎出拉骼此等不足慕髙材还善价愿将五色石上升补天罅【右效韩退之】
　　银海照光空欲滴偃月伏犀生脑额徐侯不是寻常人异日金章冻梨色白鱼歴歴枯芸香翠云暗结方花箱手将白玉书细字瑚碧树枝交相古燕上界仙人府翠驳银蹄踏烟雾殿中曽见雉飞来插花笑对仙人语海风栗栗句章邑老蛟飞舞神鼍立我侯击剑生铜声三尺妖狐望山泣古堤栁花喷香雪雀啄花行看人别侯今去去不可留青鸾逺破春云热【右效李长吉】
　　鄮山袁先生士元
　　字彦章徳祐忠臣镛之孙也性至孝父泽民尝患背疽先生吮之立愈少嗜学讲诵至废寝食既长益沉博以御史荐授本县学教谕调鄮山书院长危素荐为翰林国史院检阅官力引年不赴晚年筑城西别墅种菊数百本自号菊村学者所著书林外集七卷
　　和大章雪里送诗
　　山翁卧雪寒且饥敲门有客来送诗诗中一字煮不得妻儿争怒吾独竒闲粘素壁时一见怳若此老来茅茨洛阳贤令久难觏剡溪故人多别离寒牕得此真自慰絶胜赠我珠与玑呼童索笔追和欲走谢天隂地逺出入愁无驴
　　题慈隠庵
　　髙僧以慈隠逺在石桥西地接支郎寺门临孝子谿松隂斜落径竹影乱侵畦不见中岩老荒村独杖藜
　　和松石斋寒食客中
　　王孙归未得芳草接平芜边报不时有乡书絶迹无马怜桥外洗猿忆洞中呼客底又寒食故园天一隅
　　编脩马易之
　　本郭啰洛氏译言马也名乃贤以字行世居唐回鹘部后为南阳人至易之兄塔海仲良始登进士易之少笃学志尚髙洁不屑作制举文字尤长于诗力能追步古人尝持其行卷谒贡御史曰此心泊然无他好所好而得之者尽在是矣其标格若此既从兄宦游江浙间吾乡郑以道先生师法甚严乃赍粮从游门下得传其学遂卜居于鄞巳复与防稽韩与玉金华王子充同至京师与玉能书子充善古文易之以诗名时称为江南三絶而易之诗名尤重每作一篇即传诵士大夫间久之归鄞聘为东湖书院山长以荐授翰林编脩出参僧格实哩军卒于官
　　余尝读金台集辄叹易之产自金台数万里外身独以诗名既雅慕四明山水家于吾乡其诗遂日工诚崛生异人也既而读郑以道先生集有赠门人马易之二序黄溍宇文公谅书其后谓四明郑先生所赠弟子序以规不以誉师道足重而易之持其师説徧示诸贤士大夫意在不负所教始知易之诗法有深得于郑先生者也岂仅四明山川之助哉
　　刘蕡祠
　　入郭日巳暝惨淡枫叶赤鞠躬荒祠下低徊想遗直刘君素忠愤伏阙论邦国痛陈腹心祸竟罹考功斥余子尽骞腾郁郁负慙色乡人仰髙谊千载崇庙食悲歌风萧萧感慨情恻恻出门无行人凉月照东壁
　　居庸闗
　　叠嶂縁青防峭絶两厓束盘盘龙虎踞岑巘互回伏重闗设天险王气舆坤轴皇灵广覆被四海同轨躅至今豪侠人危眺屡惊缩﨑岖栈阁峻萦纡冈涧曲环村列虚市凿翠构庐屋溪舂激岩溜山田襍稌菽絶顶得幽胜人烟稍聫属浮图压广路台殿出层麓白云隠踈钟落日带乔木岂湏叹蜀道政可夸函谷居人逺念我叩马苦留宿恐辜殷勤情解鞍看山瀑
　　李老谷【谷中多杜鹃】
　　髙秋逺行迈入谷云气暝稍稍防雨来渐怯衣裳冷萦纡青崦窄杳窱烟林迥峯廻稍开豁夕阳散防影霜叶落清涧寒花媚秋岭途穷见土屋人烟襍虚井平生爱山癖愒此惬幽静月落闻子规懐归心耿耿
　　檐子洼
　　朝发牛羣头夕憇檐子洼髙秋得清旷野蔓多幽花黄云翳日脚草色浮天涯山荒树寂寞寒陂落昏雅颇喜盗贼平塞田尽禾麻至今将军垒日落闻清笳我生久羇旅﨑岖涉风沙天寒道路逺曛黒投山家
　　羽林行
　　羽林将军年十五盘螭玉带县金虎黄鹰白犬朝出游翠管银筝夜歌舞珠衣绣防花满身鸣驺斧钺惊路人东园击毬夸意气西街走马扬飞尘湖南昨夜羽书急诏趣将军逺迎敌寳刀绣涩金甲寒马上彷徨苦无力美人牵衣哭向天将军执别泪如泉安得天河洗兵甲坐令澣海无尘烟君不见闗西老将多战谋数竒白发不封侯据鞍矍铄尚可用谁怜射虎南山头
　　北邙山歌【白乐天赐第履道坊既塟北邙勅命防人至坟所者必酹酒至今墓前隙地泥潦】
　　北邙山髙云嵯峩山前日日闻挽歌千金买穴望卿相不道洛阳人塟多长安归来锦衣客昨日城南起新宅雕栏华础满前楹尽是当年墓边石墓边野老鬓如丝自言曽见筑坟时转头石马卧荆棘白杨萧飒秋风悲白日西流水东逝眼见君家塟三世旧时隧道尽为田新坟苦作千年计寄语洛阳诸少年对酒莫惜黄金钱纵有穹碑勒勋业文章夸靡谁能传君不见履道坊中白太傅留客髙堂醉歌舞至今三月看花人载酒去浇坟上土
　　刘舎人桃花马歌
　　青丝骏马桃花色翠鞍玉辔黄金勒奚奴牵出不敢骑道上行人争爱惜往时曽遇李将军汗流赤血气如云朝刷黄河暮南粤沙场百战成竒勋归来无心伏槽枥顿辔长鸣思奋力东家白面绣衣郎千金买去游南陌昨朝校猎向南隅万人争説天下无夜归不怕灞陵尉玉鞭醉打苍头奴画烛银屏欢彻曙一朝金尽賔朋去可怜骄马属谁家防缰犹系阶前树君不见西家款段三十年青刍满枥菽满田老翁不识城下路骑看射猎南山邉
　　赠空谷山人徐君归武当
　　五更钟鸣天未曙六街马蹄声如雨露华满屦霜满衣束带争趋丞相府千钟之禄万户侯防人空负平生愁镜中緑发渐垂素窻间白日如奔流谁念幽人在空谷瘿木为冠草为服小罋春风紫术香长镵落日黄精熟行歌偶到黄金台坐看世事如浮埃长衢甲第换新主旧时燕子愁归来忽忆紫霄峯下路倒跨青鸾独归去松华酿酒一千石结庐招我南山住
　　田家留客图为四明刘师向先生赋
　　客来田家当六月主人相留树边歇呼儿牵马饮清泉厨里新浆解君热郎君出城防日前城中米价今防钱昨夜南村三尺雨不知还到城壕边勿厌侬家茅屋小棘门新编土墙绕来朝蚤饭莫匆匆鸡鸣送君出官道
　　送王公子归扬州
　　玉雪王公子归鞍向竹西水清淮白上天濶海青低琼树春前发乌丝醉后题何湏问勋业名与尔翁齐
　　送杨复吉之辽阳学正
　　八月松亭万木空着鞭又向黒河东穹庐顿宿供羊胛部落晨炊爨马通行看筑台招郭隗岂教执防老扬雄门生衣袂多狐貉来听谈经绛帐中
　　次段吉甫助教春日懐江南韵
　　华底开尊待月圆罗衫半□酒痕鲜一年湖上春如梦二月江南水似天脩禊每懐王逸少听歌却忆李龟年卜隣拟住呉山下杨栁桥边舣画船
　　罗稚川山水图十韵为甬东应可立题
　　平生丘壑趣偶向画中传雨气千峯外江流落日边防芜青满渚芳树緑参天渺渺溪云浄娟娟石溜县崖颠何处阁谷口小家烟渔唱来秋浦僧钟落夜船瞥惊飞鸟过疑有蛰龙眠竹径能留客桃源竟得仙丹青跨絶代赋咏借名贤千古沧洲意含情忆稚川
　　次韵赵祭酒城东宴集
　　碧草纎纎借翠茵酴醿酿熟十分春移尊更近池边树漉酒先生待挂巾
　　十骑聫镳入郭迟从教斜日过棠棃门稚子牵衣笑今日先生有好诗【国子监散学日影到堂后梨树】
　　薛提举明道
　　失其字官至提举有瑞堂藁七卷
　　浮淮
　　千里风催櫂三春客度淮却怜乡国异祗与仆夫偕刍岂防河贵鱼应入馔佳不堪舒病目杼轴转伤懐
　　挂席
　　挂席春风任我之鬓毛虽白气犹竒欲将碧落开成路遂取黄河泻作辞槎到汉津须防日桴乘沧海竟何时鹭身本有髙飞具也立汀洲有所思
　　竹隠
　　风日萧然掩荜门竹深防辈长儿孙闲中拾箨冠堪制寛处行根笋易繁解带水边栖緑影科头林下倒清尊为园自喜初衣遂遮防尘情不用论
　　徐处士本原
　　失其字本奉化人后徙家于鄞隠居不仕与陈子翚髙垒郑奕夫诸君相倡和所着有思剡集
　　隠学寺
　　访古叩襌闗招提尽日闲鸟啼青嶂里僧语翠防间今日栖真地前朝隠学山石坛芳草碧墓道落花殷徳洽民心服身罹国步艰代周知逊位命楚反羞顔凤去彭城路龙潜越水湾惟留翁仲在不见令威还碑藓应难认烟萝巳倦攀陇云同杳杳涧水自潺潺暝合千峯紫香残一径斑夕阳归兴缓清磬隔尘寰
　　文质
　　字学古为诗学长吉体客于娄江与杨铁崖顾仲英诸贤相倡和
　　和韵奉寄顾仲瑛二首
　　我爱虎头公子贤髙懐歴歴泻长川酒尊花底分秋露茶灶竹间生白烟日落渔庄聴雨坐风防草阁看云眠西凉进士曽留别应説相逢十日前
　　玉山之堂风日好髙居共喜值清时紫箫曲度频行酒防扇分题即赋诗溪树积隂疑雨过水花留影若云移白头有约渔矶上我亦归来理钓丝














　　甬上耆旧诗卷三
　　钦定四库全书
　　甬上耆旧诗卷四
　　监察御史胡文学编
　　吾乡自南宋诗人篇什散失其后而此道益芜矣至洪建以来荐绅则有郑敎授而下九人布衣则有至孝李先生而下六人及章宋五先生后先崛起倡雅此乡于是翳雾渐开参棘斯辟后来大家蔚然尽出矣天作斯文诸公荒之于俎豆安可忘也今录其遗诗合为一卷至所称章宋五先生见耆旧初集中敎授郑先生眞
　　字千之别号荥阳外史父以道先生见前传先生少承家学通诸经尤长于春秋他研博极古今吴草庐先生尝发防十二事对者十不得一先生年甚少为尽荅之由是有重名中浙江乡试第一授临淮敎谕値晋王之国过临淮王闻先生名延説春秋先生为开陈大义王大喜称为郑先生秩满入京赐燕命赋菊绽西风露脂枫叶诗称防陞广信敎授以引年归里先生尝取诸家格言着为集传集説集论复采摭乡先生言行文章撰四明文献录后学称之初国子典簿裴中尝请先生作着存堂记亦求潜溪宋学士文潜溪见先生记叹曰君徒羡我名使我执笔不能过之后数年裴复与潜溪言潜溪曰前见郑先生记发明洞彻使之独歩可也其为宿老推重若此
　　公无渡河
　　公无渡河公竟渡河吁嗟奈公何长风掀天涛浪急蛟龙垂涎待人食公乎渡河甘坠溺恸哭河水湄公乎不返将安之忆妾嫁公时窀穸矢同归如何中道乖百年负深期河流汤汤猝未干妾欲见公良巳难呜呼命兮公所安公所安吾谁寃愁来只取箜篌弹商声凄切泪横臆化身欲填精卫石河伯深宫閟勿闻公乎渡河嗟莫及中心惨惨思愔愔请公来听箜篌音相从愿向重渊深公乎公乎知妾心
　　摇揺花【虞美人草也】
　　摇揺花花开向天涯花摇揺花如金歩娇忆昔美人年正少青春共覩花容貌金钗聘入楚王宫嫣然一笑胭脂红独夫叱咤空四海恩宠惟怜一身在戏马台前宫阙深当筵歌舞娱君心君心渐荒覇气销淮南却望乌江遥汉兵十万纷于螘帐底美人泪如水八千军散楚声中独身请为君王死阴陵古道行人来倾城之色眞堪哀金劒霜飞猩晕落夭魂化作春花开花开花谢何曽改春秋浩荡愁如海愁如海将奈何虞姬墓前春艸多花灵寂莫欲归去杜宇夜啼三月暮
　　平陵东【汉东郡太守翟公门人作】
　　平陵东翟义死东海翻波寃莫洗新室巳成汉室已倾一朝北面谁为臣噫乎大义甘杀身欃枪光芒射天阙立发万指劒双折碧艸丛丛一血汉家神灵杳涳蒙欲排阊阖诉黈聪吁嗟平陵东奚独死义公
　　龙舟戏水曲
　　千里晴波汴河凿万丈虹桥依楼阁龙船锦防驾风来五色腾骧骇鲸鳄河伯深宫执玊朝鲛人震慑停织绡三千粉黛出歌舞星裙霞帔风飘飘大业官家拥銮辂香爇沉檀蔼烟雾吹箫击皷向中流倚空笑指江都路琼花三月春昼闲髙台照镜怜空顔囘首长安归不得风涛汹涌愁人间君不见昨日燕都夸海子五爪盘拏防云起天魔舞罢翠华犇高栁斜阳映秋水
　　送胡廷干归松江
　　谪乡垅畆慰幽栖物外游尘不上衣自有阮生青眼顾也如江总黒头归秋风东海莼鲈熟晩日西园柿栗肥自此不须谈作客白鸥应许共忘机
　　寄乌继善先生
　　红心驿外望家山飒飒西园两鬓斑繋雁书成霜满地饭牛歌罢月临闗漫传海外苏仙死终许羌村杜老还客舍不知身健否何时访我白云间
　　题五河安淮驿逺碧亭
　　淮山逺送一螺青悄悄云烟入杳冥檐外竹风醒鹤梦坐中花雨杂龙腥佩声襍遝天仙下篴韵咿呜水若听使者船稀官事少石牀孤坐夜观星
　　寒夜絶句简丹徒县丞
　　竹屋寒烧榾柮烟先生髙卧腹便便淮南为问江南客何似山中夜雪天
　　司税薛先生敬
　　字原礼宋进士朋九世孙也博学有重名至正中甞典敎象山随谢归以行药自晦时称退庵先生洪武初举茂才授龙泉司税即引年致仕先生诗淡朴之中更饶高韵所着江天集子孙传其业世有作者
　　元日望阙叩头作
　　青帝更时序郊园泰运开觐亲明主赐经国大臣才晴色人都喜贫家客不来恩寛唯海似延首望蓬莱
　　与范宣之何约之重游隐学寺
　　薄言山寺去两度出东郊湖草添新涨山禽改旧巢烟霞埜衲路鹿豕故人交钟磬云深处来听几夜敲
　　秋夜江上作
　　舟次大江干推篷水气寒鴈从今夜度月似故乡看客久逢衣破家贫得禄安悮人头白早犹是进贤冠
　　容以重阳无酒诗见投戏答和韵
　　埜馆萧然掩暮鸦幸将愁思破隣家不知谁有登临地却怪君看寂寞花京国歳时淹海客江村风雨梦天涯何妨明日觞重举屋后秋园万树霞
　　小梅花初放见之而喜
　　茫茫冻色暗江天忽见春归古树边素质独敎高士赏幽香不借世人怜放来薄带山雨看去轻霑水国烟何必罗浮千万树尽堪对酒送残年
　　题高士图
　　烟栁垂垂压艸亭千峰树杪向人青是谁髙坐飞泉下木榻翛然似管宁
　　叅政王公敬中
　　字子同初中呉伯宗榜进士甲乙科并为吾乡举首歴官叅政子同有诗名遗艸失传今所存七律三首亦略见音格云
　　送友人赴亷州
　　乌府才华羡独贤北风又上孝亷船箧书尚有陈琳檄行李都无子敬氊帆影晓分湘浦月佩声晴拂隐山烟壮游万里须乘兴好着声名到日边
　　赠周初尊师
　　都道士身如鹤长傍青松寄此生梦破九霄风雨急神游八表雪霜清吹笙毎应秋声起披羽防连夜色明我欲相从拾瑶草漫山落叶断人行
　　南湖斋居寄友人
　　山寒夜透青绫被海日朝明白玊珂隐几不知春色晩停杯惊见落花多防檀香里来僧梵杨柳桥边起棹歌咫尺湖光不相见竹床琴调近如何
　　纪善钱公安
　　字静能以字行少有诗名辟授临安训导迁韩府纪善王深相敬礼尝召见其子手书具庆堂三字赐之永乐改元闻公名召至京师将大用之公义有不可固以老辞得放还且赐敕曰遂尔优游劝乡子弟为善亦异数也公既家居日以觞咏为事所着有畦东集老卒于家公逺孙亷尝辑公遗诗属余序之有曰当靖难初方以刀锧鼎镬处士大夫不屈者公诸藩旧臣义堪去就而能从容乞身不挠不亢以视刘程二长史周纪善或死或去其仁一也葢钱氏世门实启于此
　　纪善诗健朴有苍然之色其佳句如发车廏驿曰寒轻初试酒风好不停桡朝天宫习仪曰火存千岁药云拥万年松三塔堰曰野田低接渚春嶂逺连空过佛垅曰花屿雨晴椒实丽竹居风暖药苖肥逺眺曰岩树有情怜我老溪云无意逐人流赠陆柳州曰当世人伦归月旦故乡父老问寒温东方彦修曰粗有田园须养犊更无筋力可乘骖人至今称之
　　舟中遣懐
　　朝发浙江头暮宿越城下寒月炤船清霜肃原野岂不念别离吾道有用舍衰兰在中洲采之不盈把方春桃李花纷纷争艳冶俛仰宇宙间孤懐浩难冩强取囊中琹起弹仍复罢悠悠世上人谁是知心者
　　泊梁湖
　　曹娥庙前云雾积曹娥江上风雨急停舟五日犹未行举头问娥譍不得忆年十八初度江昨日年少今头白开篷忽见江上山山色仍如旧时碧我思今日山中人地炉竹火齐促膝山中我亦有敝庐嗟我胡为逺行役读书求名乃身累辛勤用尽三冬力微禄何曽得养亲到今负米公家吃忧来正拥布被眠破篷漏滴船中湿岸上敲门借酒家瑟瑟寒风吹四壁夜长展转不成寐但是思家便沾臆来迟又恐长官嗔西望吴山日东出
　　枫桥感兴
　　野水添新雨春防带逺晖君诚不世出臣得及时归大瓮开陈醸髙堂着赠衣入闗乡路熟梦绕故山飞
　　喜晴
　　秋风忽起卷重阴日色微茫炤树林埜老扶藜看白石山人伐木度青岑门前溪水深三尺墙外竹梢高十寻明日罋头新酒熟且依松下一开襟
　　绍兴
　　越王防下忆曽游旧褐频经易白头上国盛时叨侍从老年今日许归休鱼供春版桥边饭鳬逐晴川柳畔舟私喜季真千载后鉴湖犹得接风流
　　纪善薛公服耘
　　字济美举于乡歴官赵府纪善所着曵裾录十卷济善集三卷
　　洛阳上已篇示座上酒客
　　羽觞浮曲水景物丽中天繁花红炤面弱柳碧拖烟繁花弱栁东风里一年一度何时巳惟有北邙青春深黄莺唤人人不起谁家年少玉勒轻朝朝来往洛阳城日出河边修禊罢日斜陌上鬪鸡赢楚汉雌雄亦如此徒使人间留上巳请将笑口向春开不到沉酣不知止
　　渡滹沱
　　欲覧千秋迹因为万里游氷从昔人合水似往时流北土寒应厉东风急亦柔防囘陵谷改不去有沙鸥
　　延庆寺夜坐
　　几净僧烧烛床空客解衣披心各不倦快意竟忘归夜雨凉松舍秋虫惨竹扉十年寥落久已与世情违
　　送上郡太守徐子开赴任
　　士林声价旧峩峩风采初看似太阿月里莲花经华岳天边栁色渡黄河双旌去日中原拥五袴他时上郡歌愿以农耕易锋镝使君卧阁意如何
　　望铜雀防
　　舞罢歌残人不来遥看漳水浸层防昔时上食今能否何处埋身未许开夜静月明闻急管秋深露白见荒苔河边芳树年年绿空使高情想邺才
　　立秋日作
　　髙楼独倚思何穷凉雨西来万防风不觉三时迁病里复惊一叶落愁中早年渉世游方倦即日归田貎已翁更恐秋声容易至明朝闻杵又闻虫
　　按察使谢先生瑾
　　字廷兰本蜀人徙家于鄞为人魁岸性倜傥嗜学以进士出使粤中经庾岭见大木委道傍因作悼木赋以见志尚书夏公原吉覧而竒之荐于朝授刑部员外郎迁郎中持法平出知平阳府平阳俗尚武悍先生戒其属吏曰治民在顺其常性而已能顺之则俗不扰而易安由是所部帖然寻丁外艰方治归部民俱走阙下请留上特报可秩满迁广西按察使数辨寃狱军吏俱畏服之年五十七卒于官先生所在奏治行第一尤以诗文擅名所着蜗濡集行世
　　郡守沈鳯峯先生恺序吾乡诗曰四明诗源起自唐贺秘监当时巳与李杜并驰循至宋元攻尚互异篇什不传及洪建以来作者軰出倡雅中朝则有郑千之继以张白斋金本清杨文懿诸贤后先凌竞彬彬以兴先辈戴南江序曰四明诗人萌芽秦汉鸣盛于开元宋元而下其诗失传至洪建中吾乡诗学始盛尽归雅驯尝得名家数十人若谢廷兰章文重金本清张白斋魏云松其杰然者风雅之体于是为偹余按两家所述吾乡诗源一以郑千之为举首一以谢廷兰为举首郑先生家学渊源蔚然作者余巳选其全集録冠此卷及读谢先生传意其负才气歴落自许词赋流传为当代巨公所重而诸选家仅录诗一首意殊不满近始从范氏天一阁得读其蜗濡集于腐题烂句中时作惊人语老气横厉方称其人若非先辈藏书则风流尽矣余既录其七言七首他若吉州曰乱山过雨迷髙下斜路穿云入有无秋云曰晨度空林迷马鬛晩拖疎雨带龙腥樵唱曰数声去疾云生屦一曲归迟月在薪金山寺曰月转天心山压卵塔横灯影水吞虹沙浦曰青裙移櫂脚双赤金鲤出波鳞半红幽居曰新声歌罢春生榻老瓦盆干月满楼并竒句也
　　金山寺
　　潮汐难磨万古尘老龙无地斵浮根戴鼇水弱低三岛补石天开露一防浪涌兎沈歩月雨腥蛟送秣陵云时听梵刹传僧呗栢子香飘半塔熏
　　长淮
　　千里淮流势若奔咆哮西下地平吞天呉激浪来江口鬼伯推潮出海门疎雨数声云入浦逺林一抹水连村泝流有客登瀛去路入青河日又曛
　　梧江
　　渔家生计少经营暖饱时供不慕名撒网唱歌郎首白鸣榔和曲妇裙青鸬鷀小雨滩头梦鸥鹭轻风世外情行客独为车马累重听蛮唱有余声
　　汾西县
　　几家荒冡伴荆榛半里孤城带夕曛穿穴作庐人类防凿山供爨石为薪鸡豚醉乐村祠社桃杏红香客梦春最是农夫耕絶顶一犁觳觫入寒云
　　归牧
　　石桥流水月娟娟自放红林不记年六七里村黄犊雨两三牧防绿莎烟秋云半湿衣垂骭埜曲横吹笛在肩郁郁墓门遥指处可还重上一丘眠
　　罗江神祠
　　土祠祈福庆年丰歌啸巫阳荐祀同一奠神惟迎社日半竿旗不饱灵风鸡豚颂炉烟碧箫皷声中烛影红拜祝此时须应感莫嫌门径有苔封
　　黄陵庙
　　黄陵帝子泣嫔虞弦断南薫鳯影孤红尽泪防传翠竹青来魂气隔苍梧秋风衡岳沉鸿鴈暮雨湘江怨鹧鸪明月三千年后夜九疑云冷梦应无
　　按察佥事黄先生润玉
　　字孟清五歳侍母病夜不敢就寝六岁读书所覧輙成诵坐立屹然未尝与羣儿伍十歳行道上见遗金不拾年十二闻太守王公璡行乡饮酒礼造学中观之因黙识其仪归书于册人见所记大竒之永乐改元诏徙江南闾右实北京父当行先生年十三伤父老行万里诣官涕泣请代官谓其少先生曰父去日益老儿去日益长官善所对许之行逾年至京受防都城外十里沙漠寒沍无人烟先生与同役筑室成比闾垦圃粥蔬以为生兼应徭赋人不堪其瘁先生安之稍隙辄肆力于学北方无良师友先生以心为师以古圣贤为模楷择然后言确守不可易都中有富人与一女居招先生寓其家同贾先生辞不往或问之先生曰古人不处嫌疑间此即是也里中高其笃行多使子弟从之因斆其学举于乡官南昌教授用荐拜交趾道御史奏弹权贵无所顾出按湖广斥藩臬郡县不职者至百二十人俱解绶去威名赫然用少师杨公士竒荐迁广西提学佥事力屏浮薄笃士风时值防起用兵都指挥呉某横掠子女万余口劾而归之副使李立入民罪数百人力为辨出南丹卫在万山中瘴甚戍卒岁半死为奏徙平野凡先生所施行万口交诵调湖广佥事持宪益严廵抚都御史李实张甚藩臬俱曲事之先生独无加礼更黜墨吏二人俱其所私也实大怒劾之降知含山县尽除诸宿弊阅芦塲重浚麻湖复所逋租与民均徭平讼民大悦竟引年致仕先生好学自少至老未尝懈其言曰明理只在读书制行惟当愼独性刚介寡交所称许四方名士若李文毅公时勉薛文清公瑄不过数人与客言惟讲道论文不少及时事归居东皋草堂闭门简出日研索经义谓圣学莫先于五礼因取仪礼析为四卷以礼记比类附之其不类者载诸卷首末各有意义又以军礼独阙取周官大田礼补之及礼记载田事者别作一卷通为笺释曰仪礼戴记附注复考定深衣衰服古制补诸经四书注撰宁波简要志四明文献录杂注道德阴符二经因安逺矦栁溥从问古兵法更为孙子注其他备论理事曰南山录诗文曰南山藁里居二十年夀八十有九卒子隆歴官副使是为南谷先生别有传孙字存吾官芜湖训导纂续大父所著书是为南厓先生曽孙防字启亨歴官知岳州府有治行四世俱为名臣祭酒颐庵先生寄读杜诗一章因奉和
　　先生观杜诗洞晓其中趣顾兹藜藿肠焉识菽粟味乾坤初未交风云本难际自匪假声诗乌能吐忠义髙歌动千言曲庇非一类区区稷契心绰绰廊庙器胡为月下乌却绕风前树鱼龙方混争鸿雁若相避虽致杜鹃词曷駈野狐媚间闗蜀道行凄恻巫峡泪累然防家厖困若伏枥骥康衢本平夷大雅惜颠坠斯文既云亡吾道安所寄浩浩三百篇寥寥千万世惟公得其传作者奚足继公诗天宝间落日山横翠
　　咏牛
　　落日散郊野牯牸分后先春风忽相尾老鼻时一掀物情妙造化蠕动无不然伤哉怨旷者世道何其偏
　　奉和颐庵先生秋兴
　　秋宵羣动息风景有余清暗露梧边堕流泉竹下鸣兴来忘宿疾诗就总闲情此际衿如洗忧思何处生
　　自叹
　　白髪醸衰容那堪气不充眼花时见燐耳聩日闻蛩忽忽如醒梦行行似踏空达人虽识早争奈太龙钟
　　书所见
　　楚郊闲纵目城郭见应稀云过峯掀防苔荒石褪衣燕穿沙岸蛰鹰乱烧烟飞景物寻常里谁能悟化机
　　山路遇雨
　　万里南行愧不才旅懐那得暂时开青天夹路重重去白雨倾盆阵阵来油伞纸穿连我湿竹兠泥滑怕人悠悠世味都看彻惟有心期未肯灰
　　入松行
　　心谒衡宫久已斋天灵为我扫阴霾倾翻谷节三朝雨洗净松行廿里街更喜沙堤缘白石何妨布袜曵青鞋行行看到南峯顶一荡胷中万古懐
　　和大理卿蔡公锡采莲舟
　　梭抛叶泛不辞频界破西湖十里春兰桨鱼浮防借力箬篷鼈覆半遮身折荷作葢还寻藕制芰为衣肯厌苹日莫歌声归一路路人只看采莲人
　　冬夜地炉剥栗饮酒
　　周围尽把纸糊六角攅砖作地炉拾得树锥干似脯埋来灰火爇如酥连糟顿暖茅柴酒带殻煨开刺栗蒱长夜老年浑不寐拚教一饷醉模糊
　　鄞城草堂
　　古鄞三面海通潮地局西来雉堞髙日月两湖环作岛坎离双港抱成濠百花潭上浑如杜五栁门前縂似陶拟卜归休寄长啸草堂先自号东皋
　　薛亚卿耕乐卷
　　人间名利任纷纷剩买田园遗子孙春雨一犁闲犍犊秋风数顷饱鸡豚条桑巳喜蚕盈箔醸秫何妨酒满尊了郤官租无个事吏胥那得夜敲门
　　题畵
　　青山合势水分流溪上人家绿栁洲路入溪桥人迹少扁舟常自系槎头
　　题家藏山水画
　　风雪初冬致政还一童一骑到家山短藜力弱土桥滑老我放歌行路难
　　御史董公琳
　　字廷瑞号木石以进士除南京监察御史时户刑兵工四部尚书国子祭酒俱不职公抗疏论之掌锦衣都指挥刘敬父子怙势横虐言官为结舌公独疏其下法遂逮敬夺官子论戍一时风裁凛然出为山东按察佥事在职劳瘁遂以疾请老卒于家子钥亦为名御史见后传从子鳌官户科都给事中
　　余近选此集于诸世家遗文最所加意万允诚更走访不遗力一日余谓允诚曰城西董氏其先有父子名御史而里中诸诗选絶不及岂两公俱无文辞耶复念董工部徳镛吾家壻也为公后因遣侄辈往从问其家颇有所藏先世遗集否次日董甥从旧簏中覔得一册来前后剥落数纸喜中尚完好发视即工部所刻先世两御史集也诗各一卷数十首俱华健有竒气不媿作者余读之嗟赏竟日若工部诚所谓贤子孙也工部刻此集在崇祯癸未九月不及半年国难作工部亦下世诗板俱毁今仅存一二册即御史子孙俱未得见若失此一时前辈风雅竟不可复问矣余因简与公同时若薛司税敬纪善服耘诗则从薛氏所刻世风录之陈太守本深诗则吾友陈同亮持示其家乘所抄副使张公昺诗亦得诸张氏家乘中钱布政奂诗则余为吾友钱稚廉序定其家集选此数首董氏两御史诗则得工部所刻本也前此七公俱自二百年后始登作者之堂为桑梓増重夫诸公久以名位显闻于世家有遗文而诸选家草草且絶无问之者何况布衣草野金石之声不出蓬户更谁为发潜徳之辉耶梨洲先生曰坐视先辈佳文字埋没是为忍人三复斯言能无感叹
　　秋日早行
　　露湿青鞵涩行行天大白山腰乱鸟声树顶红日色岂苗青以繁池景静涵碧隔竹新鸡啼村烟互如织凉风欺薄衫寒入行人腋念彼风沙陲能无苦行役
　　渔翁小景
　　刺船岸脚秋雨恶蓑襞挂草笠撑篛渔翁归去沙上头两脚竞僵带泥缩寒林枯削落叶黄高山嵂崒江溟茫烟深路黒若冲虎呼妻便舀床头缸
　　穷冬即事
　　昨夜雨断风不歇就床吹却书灯灭欲寐未寐展转间厌听檐树声猎猎嗐喇一响拍小莫是寒梅枝怪折侵晨拭眼开破门忽自当门一山雪□鳃硉矹诗酒中古来惟有昌黎翁孟郊张籍在何许我欲聨句谁能同把杯手战衣裳湿茅柴碎火难为烘渐缩如猬不足惜双亲半百无裘重
　　山中书事
　　分得禅宫云半间下方难买上方闲经小雨桃花尽径带余春苔藓斑竒篆出香薫古壁乱钟催月过青山山深尽日无人到坐卧看书门不闗
　　咏庵前小塘
　　晓来狂雨过书堂山水分流半小塘栁叶倒垂青鉴影楝花轻漾縠纹香夜寒虫呌千声月日暖鱼翻一尺霜忽看千山奔不住碧天髙处防岚光
　　出门
　　出自城闉逺望通澹烟晴色晓光融湖山似带前宵雨花栁犹存旧日风但得常随芒屦健须教不放酒杯空凭髙且纵山头眼一片人家澹霭中
　　暮春即事
　　逺山云出千重岫流水声归半掩柴我法于今输我拙人情非古任人乖午风栁絮轻飘雪夜雨苔花斜上堦烧笋煑茶浇睡癖青烟细细飏幽斋
　　庭前晩歩
　　一眉新月天西白两眼旧山溪上青月白山青原自若壮夫头上已星星
　　训导周先生序
　　字文彛号味墨有诗名以辟荐授本郡训导词家谓先生诗气体髙妙在当时能超然自出
　　起夜来
　　迢迢中夜长明月流素光如何不能寐徘徊坐惆怅四望閴无人对影临空牀忽闻孤雁征零泪沾衣裳凉风亦萧萧露下凝为霜思君既不来防防守闺房
　　宫怨
　　罗幌动防风沉沉永巷中鸟啼朱户掩花谢玉兰空妾意春长在君恩水自东独悲明月夜歌吹动深宫
　　城西别墅荅诸友见访
　　治生在菑畬结庐向西陌穷巷寂且深荒磎被榛棘晨兴荷锄倦日入复归息常恐负所懐黾勉在兹役深感父老情出门逺相索觞酌忻时丰即事良可惜于焉罄交驩既醉防终夕
　　埜田行
　　萋萋芳草白杨路落日平原聚狐兎断碑蚀土巳无文旁人言是将军墓将军未死竭忠良将军既死多感伤万年千载一坏土石表仆地今荒凉子孙渐逺人莫识亦有栽桑与栽麦雍门引琴为谁悲能不欷歔叹陈迹
　　月夜忆郑维干
　　门前湖水清坐爱月临城月在不能寐水流空复情芳兰寒露重衰草虫鸣断絶凄凉夜深慙梦未成
　　至孝李先生本
　　字孝谦父仕开操履严正里中比之王彦方生三子长即先生次悌谦次忠谦当元末仕开杜门为子弟择贤师友不妄交游一时金华戴良永嘉髙明豫章揭伯防武林杨彛陆德旸慈湖胡舜咨诸先生俱以齿德文章来游四明仕开为扫席馆舍使诸子俱师事之故李氏造学渊源最为有本先生甫十歳即能缀文二弟俱明鋭嗜学兄弟相友爱有事兄必先弟而弟常代兄行父卧疾先生兄弟日更侍牀下父食乃敢食父至断食旬日亦饮水充腹而已终勿执箸洪武初郡国例造战舰吏以仕开饶财使任督既成使者騐舰材不良坐法送秋官论狱先生甫弱冠请代父囚曰父老我壮宜往悌谦甫十八巳为人后亦曰兄多疾且亲所爱宜留我当往使者以为非情两系之徐侦其兄弟终无易词竟遣长者往先生至都门输作日渉氷雪负土石手足痠瘃流血经一歳得赦免归十年仕开又以冨室主料量米耗罪当死忠谦年十九即荷械诣官曰盗米者囚身当坐幸释老父官韪其气貎许之得免死黥而戍竟死辽东仕开卒先生执防尽礼守令重先生相继论荐固辞不出郡博士郑深道常造其家先生闭门不见深道曰所以来求一识先生耳非有它也乃出与语甚驩深道为止宿去防诏天下纂修图志太守汪馗起先生总裁郡乘书成而卒后七年悌谦亦卒先生宿有隐德隣人寝疾晨候之宻以钱十缗置席下去绕宅种竹夜遇人盗笋纵之去次夕为采笋置篱外其行事多类此尝悯郡中文献失征因撰四明文献录四明先贤记学者宗之他所着有经书问难通鉴攷证急就章注长律英华藁中林集诸书
　　虫言
　　翁翁复翁翁汝俦谁与同此翁不解世间事世问贱老少为贵恨不镊白还苍童何用自口称翁翁【蜂】
　　遮了遮了主人破屋忙不补只愁秋来长苦雨南冈黄茅亦易求何不剪取遮牀头城中尽是楼上楼谁念中宵沾湿愁【蝉】
　　题画
　　青天际逺水落日明遥岑奋袖拂苍石憇此长松阴凉飚洒露顶正可弦吾琴古调讵自秘坐惜无知音美人隔秋水望望烟波深何当一相晤旷焉谐素心
　　踏雪犬歌
　　踏雪复踏雪汝身胡不纯铸铁四蹄截肪行蹩躠前年雪压溪南桥相随看梅长尾摇足间银杯冻不脱至今未向春风消尽日荒村无客至月砌风林有时吠贫居盗逺难为功好了当年黄耳事五郎戍辽今五年缄筒应肯为我传滦河十月氷连川雪花平铺如踏氊快足不假东莱舩归期盼尔春鸿前饱饲肉饭花隂眠
　　伐氷行
　　堪舆凝沍阳春蛰滕六飞花黒风急五更漏月添重霜大泽腹坚三尺强六丁力奋寒似热脚踏手挝齿欲啮范増玉斗付一挥满奋屏风纷百裂水仙宫阙隳嵯峨冻蛟如鳝宁敢呵惊将孝子双鱼出截断将军数骑过刓圭败璧瓦砾积转壑奔崖金铁划雪宫爽意逼人寒月窟晶光炤人白南江窨子平如坻年年千斯与万斯两潮鲜船锦鳞活六月渴吻琼浆滋吾闻开藏非细事爕理调和寓深意献羔祭韭并得脩沉李浮尽霑赐千年旧礼今失传官家税尽私家利
　　题柴昆陵越山春晓图
　　君莫着谢公登山屐更莫问子猷泛雪舟请君试看髙堂壁彷佛李白天姥之神游于越山川甲天下秦闗蜀道皆土苴柴侯晩年天机精酒酣泼墨为予冩天姥髙出东南天天台四明相蝉聨影落平湖一鉴净正对贺老山庄前近山青青逺山小烟雾溟蒙涨春晓云门日出似闻钟耶溪树绿应啼鸟鸟啼不可闻林深不见云只疑空青四山合倐讶飞瀑双崖奔极知妙手夺天造眞宰上诉天为悄独脚山魈作鬼精偷向灵岩拾竒草水竹江花何处滩渔郎翠缞露未干青帘酒家石桥右舣舟却忆姚江干长松之下一片石竹杖芒鞵二三客脱巾高挂白云边醉倚青天翠如滴
　　送徐允廸还城中
　　寒梅照虚牖严霜凋敝裘故人动归兴岁宴不可留徐卿立身何坦荡行年五十犹偃仰不思唾手取公卿却甘低头在艸莾市中卖药能逃名杖头挑钱还解酲悲来不作穷途哭时复有诗鸣不平忘年之交古来有臭味相同即为偶来迟去疾奈尔何无限离情付杯酒北风吹雨凝作花船头敲氷船尾划道傍行人指归路城上栖乌还到家城市尘埃易更改还念山林青眼在看花有约明年来教我村童埽门待
　　孤雁篇
　　秋高八月风力狂吹断长空征雁行分飞汉月去影只呌入楚云幽怨长独夜愁迷荻浦雨五更梦断芦田霜苦吻连朝不饮啄侧身万里遥相望相望万里闗塞隔却忆平生长作客随阳未饱稻粱谋遵渚常虞网罗厄蓟北江南三五羣秋凉春燠往来频曽将防书报边使更聨筝柱亲佳人谁知中道两相失漂泊天涯归未得开口敢出号天声畏人且塌抟风翼锦衣鸳鸯相并栖画梁燕子双将雏谁怜独有孤飞雁歳歳江湖别离叹
　　送季温内兄从军
　　四月五月南风狂大麦小麦相亚黄呉蚕成茧不成缫慈毋又缝游子裳游子从军上京国卖犊买刀助行色西亭出祖栁正长骏马骄嘶羁不得丈夫弧矢志四方岂效儿女恋故乡酒酣慷慨防劒舞青天白日飞秋霜圣主开边固无战地尽西南置州县独怜残防喘息存逺窜穷荒不知变君今名行伍中不用自夸两石弓胸中筹画足制胜好居帏幄参元戎马衔山前刁斗月龙居河上旌旗风呼邪日逐争内附凯歌入奏明光宫从此朔南声教同大开明堂议东封君则长揖辞成功归来听我击壌歌年丰
　　次沈克恭郊行
　　君家栎社市一径过桥斜架束新収畵盆移旧种花茶香留客语醸熟许人賖佳句时能寄髙情老未涯
　　送郁林司征周仲班复任
　　便道还家暂解鞍承恩南上敢辞难七千岭表重来路十一闗征旧任官墟日鸟言夷出洞秋天人面果登盘料知公事多清暇好覔仙翁句漏丹
　　山居为柯定安赋
　　四面青山障俗氛数家鸡犬自相闻茆檐低碍岩前石木榻髙栖雨后云晩径樵归凭鹿引秋林果熟与猿分从来懒入桃源市自醸松花日半曛
　　送防上人还台州
　　挂锡遥怜野寺钟赤城何处问芙蓉归心千里月千里行色一重山一重霞洞春深多药味石桥云断少人踪秋风红叶桃花似此日相期谷口逢
　　新秋寄德隣
　　一雨兼旬水没塍江村凉思陡然増鸿来雁去非迎送扇故衣新岂爱憎逺戍有书终可到小楼无赋且须登不知明日还晴否船过湖南听采菱
　　谢戴江父惠江瑶柱
　　异味分甘及病饕令人断酒不能牢胎剖出云闲月细殻熬翻海上涛春雨河豚忘下筯晓霜郭索罢持螯东坡尚未知名字嫓美空将荔子褒
　　寄林好谦
　　青青满座竞唔吚坐稳乌皮日西墙里竹生虚室暗门前水长大桥低故园风雨今宵梦别馆烟霞旧日题相忆尚怜余病恼无由蜡屐走深泥
　　游天童寺
　　青松廿里万松闗小白前瞻太白山度岭路迷黄叶里隔溪人语白云间海龙防法听金磬野鹿参禅献玉环老衲相留成信宿浮生幸得此偷闲
　　示德邻
　　风雨春寒起读迟伤心门外落花飞裁诗摠拙犹排闷识字徒多不救饥今日山林容我在旧时城郭叹人非年来苦忆鸱夷子散发扁舟久未归
　　寄题黄岩张氏隐居
　　天台佳气郁茏葱中有留侯慕赤松绕屋溪声长落水对门云气悉成峰果林秋熟猿将子药圃春肥鹿长茸幽讨莫辞行路逺穿云巳办竹枝笻
　　雨后登楼寄舒仲权
　　独凭危楼雨后孤村一曲绕春江白云低压青山半绿水交飞紫燕双落日船归桃叶渡晩风人唱竹枝腔抱琴有忆能相过犹及残红扑酒缸
　　题画马
　　晓向天门立仗归骄嘶谁与脱金鞿銮舆近日稀廵幸闲放春隄苜蓿肥
　　题宋徽宗画竹
　　宣和殿下碧琅玕月影风声岂耐寒一自江南栽老桧谁将消息报平安
　　题画
　　溪头春水碧粼粼溪上春山絶防尘不信白云都占尽也应茒屋有闲人
　　至孝李先生悌谦
　　以字行生平孝友见前传李氏一门至行并擅文章惟少弟忠谦客死辽左幼安不返德言失传诚可叹也因并志之
　　东门行
　　朝入东门城试作东门行东门小吏打道开马前髙喝将军来将军马上锦绣袍妙年三十才向髙自信勲劳迈颇牧常将意气凌萧曹紫骝一匹天子赐新鞲金鞍揺玉辔腰下长悬两石弓腹中岂贮三千字清时较猎城南隅旌旗蔽野人塞涂一时苍皇爪牙奋百里飞走影响无归来升堂设绮席列坐击皷吹笙竽金鳯钗横翠翘起娇娥一双顔色都藏阄呼取银错落按节舞踏红毺蜡炬髙烧白于昼乐事巳徧清夜徂君不见穷巷书生读书苦一生身被儒冠误不思学劒求出身闭门犹拟长杨赋
　　春社
　　今日报春社风光处处同社公三日雨花信几畨风野老还祈谷村醪可治聋醉归茆屋卧花月淡朦胧
　　八月廿夕起东轩歩月
　　今夕何夕耿无眠揽衣起听更漏传中秋能隔几夜逺明月已减三分圆云开数雁影帖地露冷独鹤声彻天心情未觉坐来倦烧灯更读离骚篇
　　夏日雨中
　　风雨萧萧水满邨迥无人迹过柴门重来海燕经年客渐长庭篁几世孙已分生涯甘淡泊却怜交友絶寒暄白鸥日日江头见心事相防不复论
　　至行谢先生矩
　　字元防父思恭生二子长员字友防次即先生兄弟俱有文名先生少奉父命为人后而员以诸生充臬掾赴京师后改四川谪戍临洮调凉州播迁有年且道里絶梗逺非日月可至先生尝裹粮走万里资送终其身不辍后以例籍父及妻子俱赴戍所独先生以别籍免喟然曰吾忍使父与嫂侄独困苦耶力请与偕至呉门父死先生哀毁几絶或劝之火輙号哭曰此末俗事虽仓卒吾容忍乎乃以父柩厝客舍相嫂侄至京师遇例家人得放还遂复至呉门迎柩归塟次年兄没戍所又间闗数千里负其骨归抚诸侄益至先人田庐悉畀之诸公俱高其孝友笃至名所居曰孝义堂兄友规初调临洮时解公大绅方谪河川卫吏翰林待诏潘若水亦黜为西宁行太仆寺吏解公名重若水能诗着退庵集友规工文着鸣穷集闗中因有吏中三杰之称友规所传二文其口毒荅一篇词义最善详水东日记
　　余尝读元规传辄叹曰先生斯可为至行矣与同时李孝谦兄弟孝友笃相类两家复擅文章为吾里光华诚所谓有德之言也或曰元规为兄友规为弟元规曽孙汝仪字国正以进士官云南叅政事大母笃孝能世其家
　　赋望郎囘山
　　望郎囘望郎囘望郎不囬心欲摧化作山头一拳石质坚不朽心不灰花开花落秋复春防然独立谁与邻夜深惟见皎皎月雨晴只有英英云将心誓比云与月云有卷舒月圆缺百年夫妇终古心岂辨新离与故别此心炯炯天地知山髙水深终相期郎君应有归来时
　　溪云堂为陆进士作
　　卜筑依林涧云深若洞天无心来逺岫有自深泉鹤舞添晴影松鸣动壑弦道人名利澹对此足防年
　　次钱广文感懐
　　茆斋清味自来甘饮半吟哦日醉酣为问洛阳贤令尹闭门风雨几人谙
　　栖芸杨先生范
　　字九畴浩卿子也体长美风仪进止有尺寸生平操行诚确虽燕居常盛服端坐读书至丙夜通易诗书三经潜心圣学视当世毁誉荣辱漠然也杨氏初饶财至先生家益落常授经里中诸生凡在先生门俱能学古尚气节自立人望之知为杨氏门人也郡守郑珞鄞令张铎毎岁时尝造其门聘修实录者三郡乘者一俱为总裁晩年造履弥笃卒之岁自铭其墓曰少而慕古壮而学古老而益好古吾之行也所着道统言行集栖芸槀诸书于诗咏物最多洪武初先生尝任转输至京同郡桂公彦良一见竒之曰君岂此中人耶先生遂益自励时郡中宿学有洪先生敬道周先生礼黄先生润玉诸人先生师事洪氏与瞆庵南山称执友故其学最为有本时称栖芸先生
　　九月旦湖上偶兴
　　凉气萧萧菊月初暂休讲席过罂湖芙蓉露湿连枝锦防防风揺满穗珠水面鱼游人可数沙头鸟迹我能摹此时埜兴浑无极囬首俄惊日已晡
　　镜川
　　斜日一轮山上头轻霞片片漾波流平芜埜岸碧千畆乔木人家红半楼沙鸟频翔将下宿田夫晩濯欲归休渔舟各巳収缗去渐有灯明芦荻洲
　　春菊【即蒿菜花】
　　东风园里菜花开却做秋英一様猜此际正经红雨落于今未见白衣来圆裁金叶钱无贯高吐檀心粟作堆待看南薫成实后栽苗依旧荐香醅
　　耕隐轩为胡拱辰作
　　年来力穑是生涯任尔萧萧发半华负郭有田都种稻绕门无地不栽花一犂雨足春无耒数叶烟生晓煮茶骥子读书功益进未应终作老田家
　　松醪
　　五鬛苍龙醸绿醅槽头注雨色如苔大夫迁治酒泉郡髯叟重为麴秀才味自茯苓浮瓦瓮光从琥珀泛霞杯歳寒一醉同椒柏能使春风生满腮
　　先长清处士
　　讳廸字叡廸更号长清处士嗣之五世祖也家自二世祖成连先生四世祖肃斋先生始以经学世其家处士少读先世藏书能传其学工于诗性笃孝友为人温恭有蕴借行善里中常衣寒食饥病者为具五药死而无归者衾棺之身敦礼譲以教法子孙行于乡党人慕其徳比于太丘平原晚年闭门教授所从受业俱一时名士毎暇日则负琴载酒招儒林士大夫与登崇丘坐茂林觞咏相答以共乐太平年七十二卒于家里中耆旧哭之哀其行事具详钱方伯奂兵部洪公常叙传中
　　吾乡以诗学世其家若杨氏自浩卿栖芸复之诸先生四世而后显张氏自东皋洞云诸先生三世而后显吾家自长清栎轩楝塘诸先生四世而后显至今三百年子孙尚能传其业不衰盖吾乡论诗至诸先生始见风格不第家学发源即在里中亦殊有辟草昧之功也
　　吾家既世授经所从交游复俱里中宿老故所传哭长清处士诗毎得名作其见此选者已数家以外佳句如金腾曰乌几陈千载厐眉守六经齐政曰静气衣巾古闲心鱼鸟熈倪光曰柴车已断山庭路劒草空深墓碣烟琚曰云偃双扉苍竹径月寒一棹白鸥汀金溥曰叶落洞门秋寂寂花踈菊岸雨冥冥范麟曰兴来蔽竹常开瓮老去看山不下楼俱足传也
　　对雪
　　虚堂披氅坐来轻暮雪纷纷落渐盈人过灞桥来有迹鸟归梁苑下无声闭门只合终朝卧放櫂应须半夜行自起卷帘闲纵目横塘水白路分明
　　荅友人
　　紫崖丹壑徧烟岚惆怅无人驻鹤骖读罢小山招隐赋欲将消息问淮南
　　郊游
　　歩屧随风处处扶林花掩映尚前途儿童也喜寻春客説与东村卖酒垆
　　东皋张先生愖
　　字汝诚风仪修整好读书坐一小阁每竟日不下尝署其壁曰不同于今人我之乐不同于古人我之忧俯仰自得淡如也生平多笃行婣族有佃先生田者岁不输糓乃并其田与之邻人盗先生囷粟多或以告先生曰吾初无所亡也天旱家人括河鱼以归先生恻然曰枯鱼方泣奈何尽其族耶为择水深处放之既絶意仕进所居草堂未尝有车马迹唯里中故人梁衡数辈日造酒坐赋诗时相招买犊入市遣仆乞蔬苗作小简往来俱有风味堂邑穆孔晖叙其东皋集曰先生诗其防和平其音格古雅其事不出事亲求友田畆图籍间有山川之乐而意不狂处布衣而能得幽人之吉其风流可彷佛也
　　即事
　　南园夏日长清阴蔽亭臯虚檐鸟雀噪隔水蝉号睠彼两文禽振浴廻塘坳脩翎激晴波和鸣声交交我欲弄此鸟惜哉无轻桡戃怳发长叹展翮巳翀霄盼盼形影絶徙倚徒烦劳
　　高桐倚崇冈托根金井西交柯结层阴上与浮云齐仪鳯久不至众鸟安敢栖烈烈爨下声惜哉知音稀
　　春日有感
　　桐琹横床鹤剑立人对青山春寂寂素衣独舞东风前古弦重张弹未得罢援惆怅起悲歌美人皎皎凌江波梅花欲开隔语雨声一夜春寒多
　　上日立春
　　吾皇临御始正朔喜逢春霏雪占丰岁调元荷圣神符桃随意换盘菜逐年新献夀衡门下熈然太古民
　　九月一日懐梁友兰不至
　　两日春风话清秋喜更陪好诗方满壁佳节复登台灯火宵堪续轩车雨不来惟应对揺落东望亦裵回
　　四月三日
　　未尽伤春酒一杯微风吹雨又南来浮云心事何曽定逝水年华更不囬数尺粉梢添穉竹一帘香叶长高槐博山无火清薫度何处蔷薇昨夜开
　　赠天童诗僧譲公
　　自闻方外説天童梦绕青山廿里松珍重能诗老支遁寻常结社胜炉峰传书度海朝凭鹤击盋临江夜扰龙今日东风花县里解衣留偈得从容
　　病中
　　共言人事能催老一病催人老亦成已信百年如转烛肯教方寸若悬旌青灯夜雨头新白黄菊秋风眼暂明寂寂草堂谁慰遣坐看山鸟下堦行
　　东臯诗
　　川泽冲融土厚浑防家耕织共晨昏地连源上桃花水门对城南栎树村暇日引儿歌百谷良时留客宴朋尊分明古舍田园兴安得陶公与细论
　　清明日感懐
　　自入春来不肯晴几番风雨逼清明病余蓬巷又花落人静茆堂惟燕声川路久无舟可渉石田方叹犊难耕松楸望望何时埽满眼新烟空泪横
　　和梁士平江北见寄
　　先生碧眼惯看天最爱江湖景豁然佳句逺寻流水外短笻闲拄白鸥边夕阳茅屋谁沽酒明月芦花好放船二十年前旧防路因君怅望立寒烟
　　寄静者
　　种得园成鬓已华葛巾风致胜乌纱坐来半月层城雨吟遍今春几迳花埜外渔樵闲作客云中鸡犬自为家红尘隔水多防骑应指垂杨羡钓查
　　南园庄
　　潇洒南园一畆庄频年种艺学柴桑闭门花雨莺啼过卷幔薫风燕入忙红叶但书酤酒劵白云长防采蔬筐秋成颇为山田薄餐过东篱菊数行












　　甬上耆旧诗卷四
　　钦定四库全书
　　甬上耆旧诗卷五
　　监察御史胡文学编
　　序曰甬上古耆旧之国也方秦末博士大里黄先生邈然避世时天下有四皓先生其一也至盛唐开元间賔客贺季真先生为词家举首归赐一曲四明逸老名重本朝及宋庆厯朝鄞江桃源二王先生淳熈朝礼部侍郎袁正献公与同郡诸贤后先并著称为四明九先生而后吾乡风节文章理学遂并着于天下自洪建以来郑李诸先生始作斯文复归雅驯循至成之际海内久治平气淳俗厚人风益髙于时名荐绅若兵部洪公常给事卢公瑀太仆金公湜六七人俱解组归田因得从髙士宋之恢张景心憬先栎轩讳端诸先生相结为髙年诗防毎值风日佳时辄剪蔬供蔌驩共为集逍游散带里人望之若仙尝追遡诸公生平洪兵部与于忠肃公为左右手有安社稷勲晩脱虎脗益倡雅里中卢公名谏臣直声廉操重于一时兵部严公端至行轶伦复以古文名家刑部宗公佑循吏之后于集中齿最少正术周先生祜髙士章先生珍并词家名宿宋先生集先辈遗诗有功文献张先生以诗法传其从孙琦为吾乡词人之冠倪先生光善言易名比京焦金太仆与先栎轩先生风格更上词赋之妙传于朝鲜日本为中朝増重诸公诗各擅风人之致要皆解外胶畧世事身当太平之日从容吟唱以铿锵盛朝四方望甬上拟于唐履道里焉此俱本东沙张公所述再详于郡乘而堇山李先生更别载宋章诸髙士俱裒然人师不媿真隐凡属防中唱酬徧传于逺近合二公所记十有八人俱歴然可考余因得于暇日辑诸公诗惟金太仆倪高士俱有遗集可录其余诸家散见于他选虽单章片律亦必随钞复慎择其可传者人各数首且彚为一卷特相诠次意使太丘朗陵重聚于一堂汉阴主客欢情更接然后诸先生音欬相闻无复契阔即开卷读之亦若身为其门人弟子恂恂然相从于杖履之后也独是堇山先生去诸公才二十余年节奏可寻流风放而即谓社诗渐逸无从彚录望得如谢方石先生为赤城诗选以着一乡之论此懐阙然余乃更从二百年后图相采缀于当时防中诗岂可复得唯录其平生遗草光响畧存庶学者得自今日仰溯西汉而下世有老成足发恭敬亦稍补堇山先生阙然之懐云尔及余选先軰遗集上下千百年因尽名曰甬上耆旧诗益使后人识此邦二千年人文炽盛惟借大里黄公后数人至此集诸先生身后余音幸附金石得列为四明文献之邦也集成录诗凡十一人俱有传余七人诗失传亦附姓名于后
　　通判邹訚　　　　髙士王政　　　　余賔
　　理问周颂　　　　袁徳麟　　　　　周恺陈渭
　　兵部郎中洪公常
　　公字子经号石田性高迈强记博通家贫常从人借书一览輙尽中进士观政兵部时于忠肃公为侍郎一见竒之即荐公有经济才特授本部主事防土木之变忠肃进尚书一时军事棼错尽以相属忠肃毎入朝公辄具笔札以从事至且语且疏即不具草立上忠肃既干畧絶人复仗公为左右手遂得指挥定难稍迁至郎中上皇复辟吏指公为忠肃党上知其名特原之陈汝言代忠肃复以事诬公欲致之死上竟置不问后马恭防公昻为尚书値西陲多事马公尝面陈部曹乏人上顾问洪常安在以忧去对即命起复公至部久之马公疏荐公为本部侍郎忌者知其事先劾马公私所属公遂力请疾归里进阶朝列大夫公时年甫四十自念与忠肃同事特蒙上知得不死再脱虎脗俱上所赐余年因日与里中耆旧相聚雅歌鼔缶以颂太平归田歴三十余年非岁时乡饮不至公所萧然一室以文章自命晩年得所未见书必手钞始读所着有勉学录石田槀随笔考文业考及选定韩栁欧苏王曽六先生集公生平履操亷白尚义在兵部时出入常无马武平伯陈公重其名奉八十金为市马至再却不受同里李主事山如清操絶俗殁后公身为经其防诸高义率此类
　　懐郑汝诚
　　端居郁无聊引领懐三益相违念一朝况兹岁屡易云树渺闗河之情安所适欢娱日以踈忧愁日以积缄题寄便鸿相期崇令德
　　宿美古韶方丈
　　何处堪寻物外交罗云丈室絶纷淆老僧扫榻应相童子开门不待敲花外雨腥龙出鉢松间云暖鹤归巢满懐清思浑无寐卧看流萤度竹梢
　　都给事中卢公瑀
　　公字希玉号益斋以进士授刑科给事中即劾巨珰梁芳等窃柄引用奸僧继晓以邪术罔上直声大振尝疏罢淮阳贡赋十余万缗陈西北市马积人俱德之有温州卫指挥戴勲以遗孤为庻长所孽庶长赇结当路多为其地公知状言于尚书马公文升事竟得直勲后知公言奉二百金赙公母之防公力拒不受服阕迁工科都给事中论天变忤防廷杖置于狱谪判长沙稍迁同知眞定府为治善抚良诘暴吏民爱畏之尚书王端毅公恕见所上治行旌异之迁知广平府广平故牧马地豪家数侵匿委其征于贫户公至刬洗宿蠧尽反所侵地民困大起乃命起学舍养士授以经义三辅间翕然向学有张叅将者以髙赀甲郡中为讐家所诬系狱前守意避嫌置不理公按牍出之比公引年归参将使其母宻懐千金为夀致榻上公坚谢不受其亷白始终不渝若此公为人不轻言笑口未尝论人过少美风仪有隣妇制一纨袴遗之公斥去黙然终身不至其门有知者重之
　　闺情
　　锦帐彻流蘓寒灯对影孤其如天上月千里炤征夫
　　题竹
　　幽人爱竹看不足更剪生绡冩双玉潇洒何如渭水姿扶疎畧似淇园绿初垂露叶朝乍拂云枝春漠漠竹根竒石一拳小共抱坚贞永相保
　　兵部员外郎严公端
　　公字克正号谦斋以进士稍迁南京兵部车驾员外郎所职黄马快船公为监凡巨珰有冐请公辄持不许遂为积忤所中解组以归公性至孝自归田母年六十公奉养歴四十余年母年百四岁朝夕不敢离左右母齿豁不能飱公手屑良米□粥操匕箸以进问母有所欲辄力致之少疾即束带至旦身尝五药至母体复始就寝方母百歳时公率孙曽长跪上夀乌纱鹄发相炤庭除间公自视若儿孺子也见者称为盛事及居防哀毁弥至公为人性乐易然持操甚严家无余财周人之急意常若不足其学贯串百氏为诗古文词髙轶超丽自成一家凡里中有欲考议古今多造门辩问公为随事画对歴歴有征学者俱宗之所着谦斋集藏于家
　　公起里中以古文名家居官为健吏处林下奉母至四十余年母夀歴百余岁尚作孺子驩身列孝友传中此诚世所谓吉人也时称公为诗竒俊脱俗更妙于体物而今传者甚少幸录其一诗稍见风概吉人之词虽少而弥重也
　　游福德庵
　　湖海当年已倦游风波无地可藏舟何如今日城西寺半醉花茵卧石头
　　太仆寺丞金先生湜
　　先生字本清为人气体甚髙自童时辄能诗长益渔猎史籍举于乡以善书法授中书舍人待诏文华殿迁太仆寺丞督山东河南马政初监牧者多以墨败士林畏居之公笑曰谁谓必亷泉方可饮耶即日乘传诣部尽厘剔宿奸风节大着时俱曰此公诚金铸人也因荐敕赐一品服宣诏朝鲜其国雅尚文学陪臣闻公有诗名请留词翰公即席草答数十首文义溢发自王以下尽惊曰前天使所未有也因请公使节所歴文章镌诸国中名曰皇华集复选美人侍夜公赠以小诗笑遣之诸餽贻尽却不受还朝遂请致仕屡征不起家居三十年足不一迹公府即族党庆唁亦谢不往唯里中耆旧觞咏为集居尝坐卧一小楼嗜学至老不衰尝曰吾平生喜读易闚造化之防适有所得即涣然有余乐他书则未然也为诗多逸韵篆行草俱有汉晋人风性嗜竹因善冩竹毎命笔姿态横生率题小诗于上人称为三絶喜杖筞过禅舍所交多髙逸沙门一日口占一律示僧有谢世语后数日果卒公事亲至孝执防尽礼待诏时以书法荐其弟溥并入直与诸弟侄分田宅多譲肥美人以是益髙之
　　太仆居里门萧然四壁风格最髙毎画竹辄有一诗杨文懿公毎称太仆先生重其笔墨谓在子瞻与可之间晩年尝过湖南延庆寺为老僧画竹一纸悬诸寺壁后时过之辄加题一絶积至十首及垂老复至寺中见尚有素处一方即欣然命笔曰草堂南北路髙低林下相逢日又西只为诗多不碍竹几番题过又重题以后遂不复过今此画为好事家所得尚传在人间先辈人风良足爱重也
　　河间府瀛海驿冩竹遂成长句
　　我本东南瀛海客乘兴来登瀛海堂堂中开帘分广席四壁拂拭如秋霜老夫见此发长歗便觉清风满穹昊呼童捉笔破水墨胸中怳忽窥天造何须巧作铁钩鏁何须苦效金错刀大竿小挺恣挥洒千枝万叶分秋毫云气淋漓墨初湿隔似听湘妃泣兎翻鹘落□鬽愁一夜轰雷破春蛰蛰龙振起风怒号苍烟翠雾翻波涛鲸鲵带雨走平陆灵鼍防浪声嗷嗷从来造化不可测呼噏阴阳在顷刻筼筜谷口冥烟开白日龙来作人立黄堂太守人中英殷勤置酒当前庭大觥小觥迭相举賔僚进退如诸生我亦平生好竒絶为作长歌歌一阕楼头羌管落天风笔底惊蛇走氷雪歌罢出门呼驿吏叮咛户牖须常闭只恐天工有使来一朝卷入空中去
　　题唐明皇吹玉箫图
　　昭阳殿髙清昼长珊瑚枕压七宝牀珍簟平铺碧云冷珠帘半卷秋风凉此时谏疏非无补君王自喜教歌舞舞曲翻成阿滥堆别调新传玉箫谱玉箫一曲度薫风宫商十指何玲珑碧沼游鱼窥菡蓞丹霄彩鳯鸣梧桐棃园弟子多白发承宣独喜黄旛绰手提玉板不停敲足蹋青蒲恣欢谑双双粉黛谁家女霓裳细拂鲛绡缕敛袖低眉不动尘似解乌乌曲中语从来声色移人心人生乐极悲亦深岂料箫声入云去化作渔阳鼙鼓音
　　过剑水有述
　　此地重经雨后过其如风物怅人何水忘旧涧桥梁少路啓深山草树多行客有懐频问迹土音无字易传讹新携一剑千金值欲向岩前试一磨
　　观刘廷美秋官草书
　　二王消息渺飞鸿今代刘生笔最工戱解都卢身似缩舞看浑脱剑成风一池春水鵞羣白数屋秋霜柿叶红况复才兼诗画好高名愁杀米家翁
　　寄大嵩旧游
　　孤城如斗倚岩阿疋马曽经此地过行尽青山无虎迹望穷沧海息鲸波鸡豚里社间田少斥卤疆塲野灶多独记南楼同醉日落花如舞鸟如歌
　　游天童寺过中峰
　　行尽青松始见山暖风防雨露班班欲寻开士栖禅处直到中峰叠翠间满地竹阴人迹少四檐花气鸟声闲素甆传后悠然别不许袈裟送出闗
　　过丁家岭
　　岭头松树挿天青岭下人家旧姓丁沽酒且须寻地主将诗不必吊山灵问谁别有神仙骨顾我眞成老鹤形囬首辽阳三百里落花啼鸟昼防防
　　杨栁美人图
　　箫管声沉午夜春六宫谁尚歩香尘垂杨影里蒙蒙月独炤长门失意人
　　题多景楼
　　滚滚江流动地来重重楼阁倚天开行当草罢平羌诏乞取青山作钓台
　　题延庆寺画竹
　　咫尺南湖防度过频将诗兴付清波诗成欲寄林深客闲放春风出薜萝
　　行到山门似到家相逢不必具袈裟谁知七月秋风里香茗新烹荐笋茶
　　一竿潇洒玉玲珑湘圃淇园在眼中过客莫嫌枝叶少才多枝叶便多风
　　湖上禅房对竹开雨余新水绿生苔入门听得茶童语昨日题诗客又来
　　题竹杂咏
　　偶骑黄鹄到人间除却吟诗只自闲两翼清风收不住又随寒雨过溪山
　　四明山下一纶巾把笔曽为竹冩神莫笑老夫轻自许湖州太守是前身
　　漠漠春风澹澹烟潇湘江上最堪怜十年不寄平安字一夜秋声到枕前
　　卧起书酒未消呼儿磨墨我挥毫须臾一片湘江雨乱逐秋风洒鬓毛
　　北地天寒少竹栽客居终日苦黄埃昨宵适有还家梦直向江南貎得来
　　昨日投闲列竹林已看林下笋抽簪题诗为报三春雨莫遣长梢易作阴
　　雨后双钩冩未成几番阁笔听秋声琅玕本是无心物移到诗家便有情
　　每见长安好事家年年栽竹似栽花谁知一过江南去看尽山巅与水涯
　　城市园林多种花山中老竹自欹斜时人只解看花好看到秋来有防家
　　刑部员外郎宗公佑
　　字元吉父显初知宜兴有惠德时尚未有子民为聚祷于神遂生子因名曰佑少即有文名中进士歴官刑部员外郎以守制归卒于家士论惜之
　　冩懐
　　无端世事几曽谙寂寞何从问指南排户祗应知已过披矜未有俗人谈松堪独对髯方老菊未全开瓣尚含漫击鉢声佐长歗一天风雨闇烟岚
　　阴阳正术周先生祜
　　字立德以辟荐授阴阳正术少有诗名为一时所重人称栗轩先生尝与魏云松相倡和所聨句工力悉敌而栗轩集竟失传同时若薛元礼先生以司税杨梅读先生以仓副使先生以正术俱小官名重今城南有周正术墓梨花累土行人过之犹知为诗人藏骨处吾乡前此公侯卿相甚多以此一坏较彼墓亭翁仲诚不与易也
　　送金进士德润与魏云松偁作【聨句】
　　昭代产佳士【祜】立行卓先觉登崇愿方殷【偁】追逺诚独确出系幸未刋【祜】征途敢辞邈华骑绿骎骎【偁】锦衣昼濯濯冥贲彻重泉【祜】家欢罄一握争知才特竒【偁】总羡貎纯朴康薮出麒麟【祜】文岐来鸑鷟语正出咿嚘【偁】行危齐荦嶨量容渤海深【祜】清脱沮洳浊文借岳崿攒【偁】防茧丝词藻或纷敷【祜】天葩靡雕斵李惊超尔神【偁】栁见崭然角彪文孰能加【祜】龙变不可捉允矣德言恭【偁】乆而交致慤囊槖周寠宜【祜】蒸尝馂賔数葭莩获相因【偁】枝叶借无剥防渉延岁元【祜】逶蛇逗秋朔我私济遑究【偁】我公劳防逴仳离心若挛【祜】岐分手仍搦槛槛声更和【偁】騑騑色不驳君器自轩皇【祜】我疵谁砻琢廷犹需补裳【偁】国不遗雕璞恶芟楚畹薋【祜】芳撷香濆药士类易淳厐【偁】土风捐龌龊化宣放勲仁【祜】和赞钧天乐既哲居鼎台【偁】匪彭侍帷幄渎词致濒行【祜】明达岂孤学【偁】
　　送章黄门元益待漏与魏云松偁作【聨句】
　　宵寤念朝趋苍茫迟晨漏【祜】低横黙屏营直简端宿留【偁】天北杓乍旋极东光未逗【祜】通工鹄翥繁夹掖鹓行簉【偁】兢尔亸丝纮肃然襜绮绶【祜】王郎记遐懐杜老诗遄懋【偁】儤马静攒蹄司鸡竦动咮【祜】乐部驻旌羽林罗介胄【偁】花露零以瀼栁烟羃而秀【祜】迟迟箭刻深浸浸壶声骤【偁】扪衷荷锡荣委质须匡佑【祜】昧爽鼔钟希簪亳入祗【偁】
　　哭长清李处士
　　长清李处士乡国足称贤旧德崔门重遗经伏氏传韭蔬四座客烟草两湖仙今日嗟何在山庭宿雨寒
　　送金子还滇南戍所
　　西风把酒赠骊歌驻马含愀意若何书剑又从闗外去年华半是客中过楚江树色经寒早巫峡猿声向晩多到日辕门应有问为言东海靖无波
　　章先生珍
　　字文重自天顺成化以来文重与张景心宋之先栎轩诸先生俱以布衣宿望为里中五经师啓后鸣时不媿真隐先生少为文学胡平仲书法仿宋克而变自成一家诗溯汉魏以至盛唐诸大家能造其妙生平喜读易有易注若干卷孤舟夜读一卷它所着勾章小家言二十卷并藏于家先生卒后魏云松先生哭之曰九原诗癖应如昨月白花开对墓门是足使人追味也
　　古意
　　结发游三辅垂老守一城月皎天汉流厌听横吹声来时家平安于今竟何如中心徒徬徨路逺不得书长河无波涛日暮游子归草深山雉鸣水满野鸭飞丘陇多新坟其谁主蒸尝折葵循野篱煑饭解行囊
　　艳歌行
　　和风散晴霭冷露晞春阳歩出闺中姝采将陌上桑冶容事窈窕秾艳飘芬芳髻拥黄金钗耳垂明月珰湘绮以为衣紫罗以为裳使君爱青年下马揖红妆为言孤鳯鸟欲效双鸳鸯妾身名家女夫壻侍中郎豪气万人上美躯七尺长朱门白玉堦锦鞍青丝缰尔今在长坂妻亦守空房游侠恐相继能忍容为娼
　　刘生
　　不事鲁儒文谈兵动主君开弓学明月射鴈落黄云桃叶迷歌扇榴花醉舞裙遨游五陵地结纳李将军
　　良人
　　良人越河闗歳月忽已乆灼灼庭中花菀彼庭前栁阳春被万物芳草亦含欢如何逺别离长江路漫漫漫漫江河长迢递不可逾相思发长叹视我明月珠
　　赠所知效陶体
　　峩峩青山下小屋十余间禾黍满东臯桑麻翳后园日出读我书日入髙枕眠相知无心曲惟此门前山好鸟归深林白云宿层巅陶然得真趣悠悠乐吾年
　　拟晓发五溪
　　舟发川中路孤吟背夕曛秋声巫峡水冥色夜郎云野店青山绕溪桥緑树分采菱歌棹逺风静有时闻
　　送张二贡士
　　烟霭散春晴乱鸦深树鸣千山悬落日一骑出孤城急管催离宴飞花乱旅情殷勤懐上防谒帝向承明
　　东湖别业
　　老年厌城郭湖上最相亲疎雨斵山蕨东风采磵苹鸟啼林树晩鹿下野塘春当路多竒士谁能访隐沦
　　无题
　　溪桥春水生新蒲緑堪把茆屋掩松云斜阳鸟飞下
　　题郑汝诚所藏山水图
　　南山春雨晴西溪春水满孤舟钓夕阳沙明绿蒲短
　　宋先生恢
　　字之以经术授里中子弟及门最盛陆康僖公瑜其最著者也先生尝悯郡中文献失征因选天顺成化以来诸名士诗合为一集冡宰碧川杨公见之深善其意因从钞一本以授子茂清即知州芝山君也其后叅议南江戴公更从芝山处得此集因为增辑序之曰余尝慨想乡贤篇什思搜访而不可得一日从芝山杨君所见四明雅集一编乃诗人宋之先已纂辑因取诸家近诗増所未备縂得六十人集成四卷不惟吾名山之助其文献亦有足征者故乐为邦人道之吾乡有选诗本于此
　　教授郑千之先生家学渊源最乆其为四明文献录所集宋元先辈诗仅四家自其大父蒙隐先生父以道先生外一为奉川董秉彛一为吾乡蒋敬之然则所录里中诗只一人而已余复尽读宋元志乘所载诗亦絶少太守沈公恺序吾郡诗曰宋元间攻尚互异篇什不传在当时固巳如此然亦由纂述无人致传者益少也至宋之先生始录天顺成化间名士诗二十人曰四明雅集于是南江戴先生因所选为广之得五十五人仍其名东沙张先生益广之得一百五十一人更名曰四明风雅至崇祯中陈太仆陆中翰诸君复耑录吾鄞诗得四百四十七人名曰甬东诗括盖此邦文献之传数百年间得世有所征俱宋先生祖构之功也南江谓先生诗格逼盛唐其栢梁体最妙调髙而意逺今所传者絶少余为录存数章使后来学者追述先民得知其世系焉
　　寄洪郎中
　　琼林有鸣鹤皎皎霜雪姿飘飘自遐举云中扬羽仪朝饮玉池水夕啄圃芝发音起千仞逸响闻天衢灵雏善相和知为心所縻安得晨风翼万里常相随
　　访杨维立进士留赠
　　虚斋坐岑闲幽懐旷难任美人乆不谐纡郁伤我心出门爱春熙濯木栖鸣禽轻舟溯长川弭櫂枫江浔高扉俯流水竹树荫成阴升堂欣良晤载聆金玉音韦布分樗散幸兹挹华簪燃灯炤行觞歗咏铿璆琳遂忘夜渐中天低舍后参余兴属枕藉晨鸡彻云林分携聊赠言庶以酬南金
　　送戴使君之任雷州
　　有美吾乡彦丰姿氷雪涵鸿文归藻鉴髙誉动华簪题驾方齐右分符遂粤南朋侪分祖席徒御拥征骖騄駬初当道青萍已拂镡寒云凝楚峡春树满湘潭执辔登岩曲褰帷转石龛乱山遥入桂巨海连儋万井依蛮市孤城倚瘴岚汉仪应共仰蛮俗自徐谙设匦求新政还珠异昔贪防榔非足嗜鱼脍亦忘甘户集民无讼庭闲吏罢叅清时将注用发未为淹
　　哭长清李处士
　　垂白传经鄮水东曽闻人誉重和雍天衢终叹蒲轮杳云壑长哀繐帐空耆旧一时堪补传老成百世自流风独怜帐下诸生在徒对髙堂哭马融
　　张先生憬
　　字景心少有诗名更善于书法时谓其诗音律冲妙超然有复古之功同郡都御史张公楷雅以诗法自许唯于先生最相引重晩年学道居吴山之紫阳宫遂不复出以诗法及书传从孙琦尽得其妙即所称白斋先生为吾乡词人之冠者也故推其家学所本特书之
　　听莺曲
　　黙坐湘帘垂啼莺在髙枝初啼君已去再啼君不知
　　挽宋龙川先生
　　栗栗北风劲百草腓且僵白日失中舍惨淡寒无光漫漫愁思多激烈歌声长浮云结重阴俯仰内自伤挥剑出长坂我马以黄川流移东溟葵藿倾太阳端居顾安适谁能履周行崔崔玉山冈孤坟郁苍苍猗猗蕙兰花千古含芬芳
　　送友之京
　　金气应髙秋怜君复逺游天涯冠盖士云里帝王州鴈下孤烟断帆行落日収吾兄淹宦乆为报别离愁
　　秋日宴海昌硖石东山
　　东山此日防词英霜落天髙秋气清风度钟声诸刹近云开日色两峰晴葛洪井上烟霞老顾况防前草树平临眺不须懐往事故乡囬首独生情
　　倪先生光
　　字应奎少有文名会感土木之变复学孙呉书讲剑术既久无所合乃更杜门学易忽意思朗彻若有神授遂尽弃世事曽一客京师名动诸公卿间大学士万公安将论荐于朝即日谢归先生自读易有得辄能前知尝在杨文懿公所有中贵使至先生见一雀自庭树集于地已还集树即谓其使曰顷来得非失马耶六日当复使大惊杨公质之先生曰雀踊跃物也去树而集于地舍所依也还集树复其所矣初集自北而南水数六故曰六日当复又问马色曰以水色尅火当黄而近于黒语毕騐都御史王公应鹏童子时至先生所甚竒之王适作一庄字先生曰蒙庄书开卷辄云鹏翔童子与名合不可量也以其甥妻之客有问媍将产者伞忽裂其人失色先生曰伞外裂则小人见君喜得子矣其前知类如此人因以小康节呼之学者称味易先生唯与金太仆魏云松先栎轩三先生交最深翛然人外髙企羲皇年八十生而举殡拟陶公自祭杜牧之志墓事悬像设奠延庆寺为诗自挽羣公俱属和太仆先生别画竹题一诗相寄曰先生举殡吾为冩生其诗有言举世称髙士闚天合少防先生得之大喜其作达如此
　　前辈谓先生古诗最工七言効初唐音格流丽近体不减王右丞其味易诗集凡十二卷不知为何伧所删仅存律诗二巻余往问其家前集亦不存矣因即所选录存二十余首复采其佳句如秣陵道中曰路栁官桥晩山花野店春寄金文用曰萍开鱼弄日花落蝶愁人泊州曰平林藏宿雾踈雨帯春潮隐居曰岸风落藤子晴雪上梅花宿山家曰水清溪近户枫老叶归林闲居懐郑兰谷曰燕窥花径暖鹤防草堂清病起有懐知已曰海濶成鸥梦风髙断雁心幽居曰埜云当户过青草闭门闲送李公子还乡曰江风催去櫂戍鼓接行装过七里滩曰白石依樵防青山隐钓防游崇法寺曰青山应作主黄鸟自留人游东林庵避暑曰殿凉云气入池午藕花开屏迹曰逺山随水下细雨带云流早春游虎丘曰万水浮光去诸峰积翠来游上天竺曰万竹岩前双鹿卧百花林外一莺啼育王寺曰天垂紫气笼双塔路引青松入两廊奉寄尹天官曰阴崖短竹含霜老幽谷芗兰背日生题蜀中山水曰路绕山川通汉畤花明楼阁入唐风客中书懐曰萝偃破篱花自老门生新竹燕还飞吊岳坟曰宋树参天无北向呉江抱地尽东流雨后闲行曰新水短蒲鱼戏日暖风新巷蝶寻花俱气温词丽真不亚盛唐也
　　送日本副使梵苖公
　　东渡海潮起琼筵别上人帆开行漏尽香逐赐衣新月白元无夜花明别有春云山千万里天遣几相亲
　　西陵夜宿
　　冲岸夜潮响客居愁自生逺汀渔火起隔岸寺钟鸣帘破流萤入云移睡犬惊山螀又啼近尽夕梦何成
　　游紫霄观
　　台殿层霄近烟霞一径连悬崖生古树小洞出寒泉果落黄猿笑花深白鹿眠玉箫吹向客鹤舞月娟娟
　　宿清村
　　地濶江流险天空山势髙望乡双泪落为客一身劳斜日飞沙鸟西风动埜蒿独舟依岸宿深竹夜骚骚
　　老狂
　　浮生自落魄非复晋风流云卧借僧榻雪行问钓舟青山入孤兴绿酒散闲愁老去任头白乾坤一野鸥
　　懐金太仆
　　毎忆金居士交游独见怜清风落疎竹白首问寒泉诗社几人在湖山空月圆此生不复见风雨泣长年
　　访茅山张链师不遇
　　客中曽有约孤骑入茅山一水落天上乱云生竹间花深谿路逺松老洞门闲采药不知处月髙犹未还
　　拟唐人得日观韵
　　晓入蓬莱境看门鹤一双老松欹涧石垂蔓防山林响风生岛亭虚月涌江投壶人去逺烟冷酒空缸
　　访灵隐寺
　　栁暗蘓堤路行行二月春草香随蜡屐松影落罗巾埜鸟近啼竹山蜂逺趂人老僧相见好留宿话前因
　　半村为毛廷辅赋
　　郡晓闻钟漏门前人卖花郭田留野鹤庭树宿城鸦园迳通渔市河桥近酒家栁塘横客棹风月赋桑麻
　　夏日园林即事
　　洗竹揺云断看山坐日斜趁晴収野艾临晩摘园行蚁沿枯栁羣蜂恋落花夏莺啼不断于此惜年华
　　访仙游观
　　遥入仙源路碧云深处幽洞门双白鹤花径一青牛别境天无外长生草不秋偶逢樵者问元曰防蓬丘
　　上雪窦寺
　　垂老寻山寺山林别有春路花迎笑客埜鸟自呼人斜日催行骑西风落醉巾到来图画里天上一闲身
　　雨后有懐兰谷
　　三畆南湖宅林香雨过时短篱边笋早深径出花迟问字人携酒寻幽客对碁野鸥共无事相近不相疑
　　客中寄李明府
　　旅馆多岑寂孤灯对此身青年愁里过华发客中新小雨甘黄菊西风老白苹交游满京国明府独相亲
　　病中
　　白头林下病乆与世相违深巷客稀到闲门云自飞春寒兰叶短雨细药苗肥若问吟边意劳生总是非
　　钱塘懐古
　　运啓钱塘驻紫防奉天文武直金扉南来宫阙鳯初舞北去山河龙不飞殉骨孤臣埋宿草前朝衰栁对斜晖客行欲问葫芦井今日西陵故老稀
　　石涧
　　何年凿玉水潺湲倚石穿云出栁湾双涧夹流村北雨一溪通滙屋前山平分月色浮帘浄相影天光入座闲短岸桃花吟坐晩白鸥相对欲忘还
　　江村读隐
　　茅屋深村江水流读书长日坐江头柴门织妾晨敲火栁浦渔公夜寄舟篱菊浄开三迳雨渚莲欲老半池秋孙康未得其中趣钓月芦花狎海鸥
　　看菊东村
　　对菊东村天气清防吟半醉鹤随行少年最恨花无语白发方知酒有情夜卧小寒雨过晓看深径绿苔生青山只在秋江上何事通宵梦不成
　　九日登龙门寺塔
　　玉堂山下龙门寺宝塔丹梯九日登歌起宿檐双埜鹤笑看埽叶一闲僧云边垂白飞岩水江上揺红小殿灯欲采茱萸望乡国一行征鴈树层层
　　登北髙峯访僧不遇
　　短衣小轿入湖村渐上髙峰歩歩防经阁竹边斜有路僧房云里半开门花深洞口啼山鬼日晩岩前见世尊欲问老禅方丈去火温茶灶一瓢存
　　先栎轩先生
　　先生讳端字文正嗣六世祖也先生少授大父父遗经益博学善诗古文词为人风仪脩整进止有尺寸郡太守重其名请为乡校五经师从学日众诸大人邑子俱严事之前此凡以儒士试于乡即不中式亦得归补学生从读书斋舍先生以身为人师不得北面更居弟子之列每试于乡其归辄谢不赴学里中谓以传经啓后为任若宋之章文重诸先生俱是也然学者至今称师道甚尊必首李先生焉先生既为布衣祭酒日从里中耆旧觞咏相集更与金太仆先生倪髙士学博魏先生交最深方是时国家盛平岛外诸国率由海道入贡先至鄞鄞起嘉賔馆接诸贡使诸使至则闻先生名重俱购其文归时得先生所言赠行其国中以为重先生天性髙淡无所嗜闲居著书怡然俯仰然其处家益严足为士族法与二弟同爨至长子孙四子诸孙各命以耕读朝夕奉教诲左右家居城东砌街别有草堂在东臯佳山水处舍外善田百余畆每春日先生至草堂辄身束带课耕尝自题于壁曰四子之资有宜耕有宜读五畆之宅半在邑半在田诵其遗言风流犹可见也
　　先栎轩先生诗有重名而家乘及诸诗选所录仅此越世二百年再经防乱即后人亦无从缀拾遗文深可叹也家乘载里中诸公挽先生诗如范公麟曰一笻花坞断三雅日湖空屠公滽曰镜中华发无来往庭外青山谢主賔周公相曰渡海诗传百济去及门业盛五经分陈处士鹏霄曰浮白何人开韭席踏青无地试芒鞵杨公叔通曰髙举已传从鹤御冥心早见制荷衣俱一时名作可传也
　　即事呈倪味易居士
　　结庐廻众水凴几坐来频花屿有余乐草庭无限春初烟侵壁细小鸟出林新幽兴谁相洽还知愧隐沦
　　送日本使僧归国
　　鬬塲曽得识髙顔杖盋萧然世外闲已向檀林脩白业更携瓢史歴青山肩挑云影江头别衣带天香海上还到日贤王如有问八方职贡列朝班
　　题壁
　　敝庐不逺径纡斜门巷萧然处士家老圃雨中生韭叶小庭风过发桐花扶身只合携鸠杖过客何妨驻鹿车日暮新诗吟未定月光似比昨来加













　　甬上耆旧诗卷五
　　钦定四库全书
　　甬上耆旧诗卷六
　　监察御史胡文学编
　　训导魏先生偁
　　先生字达卿别号云松父安以世勲为宁波衞指挥先生少负异才读书日记数千言上自六经下至诸子史俱肆力而阐索之遂以文章名世为诸生次贡廷试第一授石城训导一时奉为人师防有贑防当事知先生才使将兵御险贼不敢犯治初以秩满告归初里中诸名公卿若屠襄惠公滽杨康简公守随俱深相推重每称云松先生至是乃共奉为耆防祭酒以诗文相和答前后二十年同里重之先生性笃孝友动以圣贤为法生平事本于义而以其学济之与人交温然易接未尝有疾词遽色至以利诱势怵则屹然山立不可动既博极羣书常精考古今得失而騐之于身持论未尝无本文章务法唐宗大家不喜为诘屈年至垂慕尚以立言自许学者宗焉先生初与堇山李公交最善既疾革李公之先生强起正容与相对既退谓子敖曰吾得无昏愦失言取愆于君子耶其始终不乱有如此初李公尝与黄南厓先生溥共约先生为四明诗文选未几而先生病矣以致前辈文章散轶实在此时益知纂述之不可后时也先生前在石城时诸生日诵其诗因刻以行世所谓松云诗畧是也他所着若读史编经书仅悟闲见类纂小史诸书藏于家
　　余读诸家所选云松诗意谓先生名重其妙当不止此后从范氏天一阁得云松诗畧始叹一时名公卿共推重先生为不诬也但欧阳鹏所选于三千余首中止録三百四首其所遗必多佳者至先生归田二十余年与耆旧诸公所相倡和俱在诗畧以后竟不复得传然则即先生诗其存者亦以仅矣
　　君马黄
　　君马黄臣马斑导君马跻太山君马轻趫臣马临险艰艰哉岩棘路石磴夷可陟力未豗頺奈何致行恻虎狼羣跃鼯猩竞咷正途不复臣马其凋虽君马良不可以久劳
　　白苎词
　　新裁白苎衣白苎白于雪佳人舞香风白鳬緑水骄秋月佳人顔色如桃花系出楚邑东隣家清歌妙舞无与偕谁锡紫玉九雏钗不锡钗情较可冯姬遭妬谁将妥檀口自激桞躯徒婀娜宁若舜牀之侧二女果
　　燕衔泥
　　燕燕不木栖何事飞衔泥飞衔泥欲生子人家梁上营巢垒往来傍主飞不止百鸟俱避人唯燕与人亲秋社领雏去春还寻旧主主家纵是贫屋在仍相处君不见富贵归心贫即变吁嗟不若衔泥燕
　　梦仙歌
　　红云何处盘五城洞房夜半连蓬瀛石楠瑶草径曲折斜飞露脚天风轻顔若苕荣金骨老驻鸾借问游深岛宝殿千官粲作行朱硃炼得无为道十二楼开珠翠藂玉妃骄笑迎黄龙俯见齐州尘九防何如秋着酣芙蓉王生唤日吹鵞管紫河车子归心防欲发灵台一粒丹人间万象空春暖
　　王昭君
　　王嫱有艳色天下花不如饬身不自衒寂歴闲宫居此时汉皇方召幸丹青托人谓如镜谁知宫女轻黄金图像増妍偏称心妾名一朝去妾身留不住琵琶马上防愁肠汉日回看泪如注妾命薄冒黄尘慎勿劳吾皇神画工误妾何足算世有妨贤病国人
　　寒夜行
　　寒月苍苍度青防寒光彻地寒如氷氷山雪岭竞崚嶒美人何处留云軿独掩兰房灭孤灯朔风故纸悲窻櫺拥衾愁思无所凭无所凭情转悲月中双鴈鸣相随此身中路当暌离
　　少年行
　　櫜弓挿羽气如虹白马翩翩过市中解射飞雕向沙碛姓名近报建章宫
　　十八滩上歌【选三】
　　万古青山青不休白云常是恋山头人生莫似滩中水日夜滔滔只下流
　　水中乱石立森森急溜盘回一派深山鸟任呼行不得舟行自古到如今
　　鸬鷀百数暴沙洲饱食溪鱼得自由若被老渔收拾去千拘万束日生愁
　　竹枝词
　　绿竹绕江江水流朝朝暮暮只如秋不知世上炎凉异有鸟幽栖在上头
　　几处行船几处商瞿塘如马险难当船行可避瞿塘险自是人心不可防
　　防防对对恋蒲茸郎去家门不记侬野李野桃飘落尽上滩莫遇石尤风
　　好花到处引商船月子三回缺又图郎逐水流常不返侬如百丈为郎牵
　　宫词
　　着霜宫树锦离离强卷珠帘泪暗垂欲写愁怀秋叶上风飘恐被外人知
　　答栗轩周立德先生见寄
　　园林对芳菊慊慊増别懐游人在逺路欢燕不得偕俯听蝼蛄鸣仰视鸿鴈飞气忽复易敛袵起裵徊寓形一世间离合固难齐清尊沈绿醑采芳欲遗谁叩门有逺客言从海上来赠以瑶华音谕以长相思相思两意然杳杳各天涯嘉防良有日崇德以为期
　　襍诗
　　达人有大观僻处胡局促遥登太行山欲骋千里目缓筞遵正途岐径咸纡曲褰裾执我斧去秽生嘉木鸱鴂呌藂薄虎豹嘷深谷矢心良弗谖歳暮期归宿
　　宝剑篇赠章给事元益
　　雄剑须铁英良工锻链成铦镡淬碧水莹锷发坚硎差差动阴缦耿耿开阳精奇名劣紫电硕价羞青萍龙光逺缭绕虎气髙峥嵘手持慨无敌腰佩夸有灵君子愿自衞万镒勤相征岂容韬玉匣蚤见归彤庭饰以黄金鞘络以赤绒缨剸彼邃山犀防彼沧海鲸鬼母悲敛迹神奸栗藏形昕夕置左右天下歌雍平匪徒异三尺巨阙奚足称
　　宪副黄公自立四友亭
　　友道日湮落桃李情纷如息驾遂常分养晦田园居脩竹八九本劲松一二株山梅亦其伍幽树纵横舒茅亭何小小翼然临清渠古色照窻几髙香散座隅遂防尘烦绁偃仰甘与俱物性契我情澹然非相疎天真自不易莫景恒犹初洞察齐物理斯类俱吾徒
　　常山县至玉山县山行七十里
　　轧轧舁肩舆沙径平如案纡回万山下景色佳可玩石隙泉琴悲苔文岩绮粲涧花炫日吐谷鸟逐人唤山开衍平畬麦秀青霞散峡隘树阴暧岚深愕黎旦络绎旅人行累累状珠贯我非名利徒曷足兴遐叹
　　寄永丰范敎谕冕先生
　　炎首雨生凉莎鸡作秋语荒寂乱山中气殊吾土子宦同一方去路几何许相望不得亲晨夕萦愁绪溪月如我期谷云为我侣缀文岂徒然青弃遐羽知音谅此怀落莫将谁处
　　盘谷图
　　乱峯疉嶂髙接天苍树白云防复连岩磴盘回到深谷茂林喷沫飞寒泉泉甘土肥乃佳处自昔何人此中住愿也独忘名利情巾车裋褐随烟雾列壑可樵溪可渔石田种树兼著书陆海风波险不及夜窻梦与巢由居鸿飞冥弋何慕世人少有知其故桃源遐躅岂为仙盘谷只今谁问路
　　董孝子墓古栢为暴风雨尽坏枝柯叹
　　孝子祠傍老松树苍然独守汉时墓连蜷势作蛟龙腾蓊郁隂蒙鬼神护胜日每出城南游爱看故物偏迟留半天凉意散原野五月六月疑深秋歳时世道几囘改防地摩空镇常在能敌连年风雨狂可堪昨夜枝柯毁夜来恶山为倾蔽牛怪木皆纵横望中巨干直不仆太息乾坤无尽情
　　题云山晩景图
　　南山夜雨芙蓉碧半壑浮云弄晴色宛在匡庐欲曙时溪流漠漠无行客小村社树八九家荜门静掩山月斜逺寺僧钟响初歇烟消藂薄啼春雅
　　石城寄故乡亲友黄贰宪诸公
　　豫章一水到贑州正在十八滩尽头溪回逆溯石城去激滩险泷百余处乱山起伏千万层石城天上攅云树翠峭丹峦四面围野花逓发山鸟飞县道荒荒土城小人家落落晨星稀素王宫殿城北山讲堂门径榛莽间恭视仆夫效芟埽谈经不许诸生闲少师杨公此发迹文皇召相姚宋匹风云变化良有时一曲长歌楚天碧得兴聊为山水游瘴岚灭尽嘉云幽天马岩南石笋拔仙姑岭背温泉流骋望直凌乌石嶂陆海接天山疉浪四明咫尺欲奋飞故人不见空惆怅即将裂素传信音劲风吹落鄞江浔也知官冷著书暇无奈怀乡千里心
　　百舌吟
　　晨星睒睒残月低众禽尚睡雅未啼树头春鸟复何事多舌能令闻者迷间关反覆来相嬲学尽诸音犹弄巧不须防舌胜寒臯任尔能言异吉了飞来庭角向人鸣我厌如簧不忍听由来佞舌易入耳谗人在侧家国倾我欲诉天除此禽此禽有时终革音夜闻善哉晨贺世尧庭舜陛鸾凤吟
　　为陈秀才悼内词
　　凤冠疉翠悬明珠织金罗服红绣襦簟茀归家礼相接小桃春暖蓁蓁叶藁砧未作青云人兰炬照书夜向晨机上香丝合欢锦愿制公衣朝主君南塘鸂关关鸟白头拟借蘼芜草暮雨凝寒带雪飞凋红坠绿孤栖早刺绣遗囊苏合香触鼻翻敎酸入肠谩道流光如走电一日含啼三二遍婉娩幽情永不遐洞房月照相思花
　　贑城次韵再答梁邑宰孔昭
　　压帐棃云诗境幽腥涎濡殻惭蜗牛心交小李不惜宝雷电骇腾苍海虬朗吟行轩洒兰雪懐得半规天上月渭树江云遥入颦一丝情系万程春
　　秋芦翡翠图
　　苇花散紫秋塘坳鱼虎窥鱼坐苇梢水清鱼见容易捕馋心未足愁日暮鱼恣食身不肥虚负娟娟好毛衣寜不为鸾凤悲
　　至定海作
　　江水逼城流城当大海头浦云长入市风物早成秋日出山如染潮来地欲浮扁舟一相过浩兴不徒游
　　山居即事
　　傍壑敞茅堂寥寥引兴长石崖蜂酿蜜云碓水舂粮烟鸟窥人语潭花伺午香柴门客稀到岩径薜萝荒滦州太守薛有年城南别墅春游用唐人春晩山庄韵【选一】
　　竹树漫成隣名家荘上春客今移画舫主近脱青纶络户乱藤密巢堂飞燕频琴尊当此地栖息百年人
　　舟中遣兴与随行黄吉温继辈
　　篷底看书莫登舻散寂寥沙头催縴仆山下问归樵朽木粲如火啼禽声若猫古人观物趣多向静中邀秋日饮石城黄义官濬清楼上乃子岳弹琴醉后因索诗走笔
　　凉雨过城隈楼头对酒杯溪连琴操响山作画屏开白髪情何系黄花景自来题诗乗醉兴宁待主翁催
　　漫成
　　闲来临白水独立向青芜贳酒留髙客题诗避俗夫野花皆有趣山鹿可相呼万事由人作吾贫守一愚
　　薄暮散步
　　学寮寂寂倚林坰半隠先生养性灵好客未来同瀹茗残经已了自开扃紫萍防处水偏碧白鹭飞边山更青逺契羲皇千载上为迎新月步中庭
　　挽长清李处士
　　芒鞵竹杖谢风烟江郭南头卧一廛别馆花开人醉酒小窻月照客成篇谁图栗里髙风散唯有龙门盛防传惆怅故人思旧处数声隣笛夕阳天
　　江东杨氏半村居
　　小隠东村第几家依依负郭置生涯官桥侧对柴门静驿路微通草径斜近野月临飞市鹤疎林日出见城雅著书有暇田园里笑课儿童学种瓜
　　追和梅读杨先生除夕之作翰林维新公索次韵
　　年华又向一宵过大地春回气渐和佳景得欢宜尽醉盛时无疫不须傩送穷尚忆唐韩愈髙寿空闻蜀李何最是贤郎观手泽青衫几度泪痕多
　　曹娥庙
　　树色参差山下村汉时孝女庙犹存云寒故塜留雅语雨湿残碑剔藓痕大义自垂千载重遗名长擅一江尊悲歌未防西风起正有潮声已打门
　　六月十二日即景投示金举人唯深辈
　　雨添湿热火云腾客舍无从逃郁蒸空忆仙家五鬛树欲求番国千年氷葛巾挂壁敢科顶筠簟铺轩聊曲肱想应对景亦如此更恶扑人多乱蝇
　　晴十韵书示邓麒杨贡诸生
　　山野照初暾天晴胜事繁浮光揺逺树淑气散多门絶岛云犹湿髙滩水自喧农蓑收谷畈渔网晒江村懊恼春将尽芳菲景尚存冶花迎客笑奇鸟像人言落絮随风转游丝映日翻欲寻元亮宅奚慕辟疆园得句题蕉叶娱情饮竹根生成皆有分何必问乾坤
　　冬暖
　　冬半如春暖疎花满路开敝裘须补缀容易有寒来
　　雨后山园偶成
　　久雨闭园扉未识春深浅啼鸟破微晴茸茸草如剪
　　山农图
　　山村云树几人家暑雨新晴乱沸蛙农子田头笑相语冬青开到第三花
　　谢贑郡章贰守恵炭
　　北风吹雨昼模糊笑拨乌薪拥地炉万戸千门春乍转又分余暖及寒儒
　　题枝上白头鸟图赠石城耆士郑良顼
　　云卧髙人鬓欲秋世情都付水东流闲中防爱岩枝鸟不受樊笼到白头
　　初秋早起作
　　缺月当空夜未央荷风细细袭衣香半牀卧听南溪雨醸得山居一夜凉
　　太保屠襄惠公滽
　　字朝宗号丹山少才气鋭发为文下笔千余言折其同辈中进士试监察御史王襄敏公钺重公才使总诸道章奏且荐公可大用即擢佥都御史歴右都御史时占城国为安南所侵其王子来奔公受勅处分定其国难使人防王子归国因以金宝器异香为报公不受其国人至以疏请上命公受之再辞乃止防吏部尚书阙上手书公名付内阁公黜陟至愼值考察见以忧去官者非大过不黜注选至瘴逺地多濡笔不下务以土俗稍宜者补之奏着为令复请起王端毅公恕与之共事以班在马忠肃公文升上奏请后之时多内降官公疏言天下士竭其心力有积数十年不得官而白身之人缘借防幸如拾芥不可以为训因得稍减有请开纳马例者公疏言内藏与太仆见积尚多忽开此例是使人疑国用大耗也恐不可以示逺议遂格戸礼刑工诸部尚书俱为言官所论去位公面陈诸大臣不宜轻遂其去执对甚力遂并致仕归里正德改元勅召公以吏部尚书掌院时逆瑾盗政将大起罗织之狱公执不可瑾必欲置刘忠宣公大夏死公曲为保防得减论当轴二年度势终不可囘坚请致仕公达治体论事俱得机要生平耑以爱防人才为重处心逊厚自谓手持此笔论狱生死惟恐误杀一人掌铨衡进退惟恐误黜一人尝坐部堂令办事官奉砚公初衣白绫甚泽其人误倾墨汁衣上匍伏请罪公笑挥曰去去吾方恶其太白亦何罪人以方韩魏公有乡人冐称屠公子于道请谒郡县其怨家发之公呼至但相戒曰汝甘为吾子置而翁何地耶国法可畏后慎勿为此诸居乡盛德事甚多不能具载
　　题葡萄歌
　　有客乗槎到西域携将佳种归中国遥从天上落人间无间江南与江北挿枝容易分根难引蔓何妨多接竹初看叶吐金忽讶丛堆粟蛇虺纵复横蛟龙往仍复薫风自南来雨脚收三伏水晶倒垂骊珠夺目马乳千堆鸳浆百斛味兼醍醐价重醁久渇既枯髙卧方足请进一柈目馋于腹忆昔陈叔达尝亲感主哭复有李元臣持献表芹曝千载忠孝名后世谁能续鄙哉孟扶风一斗换州牧张让亦何人姓氏汚简牍横泾陈公名太守贤孙磊落人如玉传家既巳饫诗书更有余闲工戏墨殷勤写赠友梅翁属我题诗诗满幅咀毫不觉口流涎忽报翁家酒新熟
　　至永定衞
　　逺见太行耸翠鬟马蹄穿过万重山几家楼阁寒云里十里城垣夕照间村市烟微商客少桞营人静甲兵闲夜来惊起还家梦犹记猿啼百丈关
　　题涵碧亭
　　一池新水碧于苔搆得幽亭傍水开六月不知天有暑四时长喜地无埃倚栏下看星芒转卷幔先迎山翠来何用别求仙药去此中风景即蓬莱
　　寿沈石田先生八十
　　昔年曽擅笔中花载酒诗成句句佳到处奚囊堆绮绣有时出语带烟霞曺刘墙短通三昧李杜坛髙共一家瑟缩寒童过桥日防多词客尽惊夸【公自注曰先生题景有瑟缩寒童懒过桥之句为词家所诵】
　　读此诗知公与沈先生诗韵往还其相企重久矣初治中公为太宰上以从岷王所奏命逮知州刘逊科道厐泮等交章谏阻上怒尽系之狱时碧川杨公为宫詹移公书谓科道一时被系公大臣即当论救不宜遽使官摄其事后六日上竟从公言释泮等于狱而杨劄则巳传于世矣至正德中公再掌院从都下见沈石田集有咏杨宫詹与屠太宰论事劄子语多相刺公一笑为具述其事次韵答之末曰我欲到虎丘携酒追吟踪愿言保遐寿待我谈始终葢公和石田诗在十年后时石田年八十二至次年九月公解组过吴门而石田已于八月捐馆矣余因叹石田以一布衣能直论当轴元老无所讳然公与石田雅旧既见所刺虽答诗解嘲而复愿石田遐寿欲面陈始终得生白于长者前辈风流俱足重也其诗今不备载
　　太子少保工部尚书杨康简公守随
　　公字维贞号贞庵性强朴师大父栖芸先生事兄文懿公友弟碧川先生问学出一门以进士授监察御史他御史有在权贵人门为相招延公谢不往数上陈时事劾奏奸僧继晓妖术防上之罪直声大震出按江西有大猾李孜省者能变幻为暴于乡里公按其罪当戍遣孜省脱身走京师结中贵以左道惑上遂得幸公服阕赴京孜省已为太常寺丞公复劾奏孜省罪人不宜典郊庙百神之祀改上林苑监然孜省益贵得用小简奏百官贤否竟以事诬公斥守南宁治初迁应天府尹以治守偹太监蒋琮罪反为所噬谪广西叅政七年不调巳而歴迁至大理寺卿进工部尚书掌寺事与刘公大夏马公文升韩公文并朝野之望各励风节正德初年巨珰刘瑾等在上左右日擅政防中防取戸部余盐四十万充内用韩公率九卿廷诤传防此何大事遽尔伏阙公退谓诸大臣曰果然天下事甚有大于此者今八虎相扇为恶恣行不轨势危社稷奈何舎此不言韩公乃更具疏防众伏阙下请治瑾等罪得防处分命瑾掌司礼监诸珰出筦机要公曰祸益大矣乃专疏曰臣等力陈诸珰之罪谓必立正国法今反授以政事根本之枢兵财机务之地阳为逺放而隂近之名为疎斥而实亲之政柄一入其手将来事势必有不可言之事伏愿陛下乾纲独防立诛此数人逺鉴延熹既往之愆无使臣蹈蕃武已覆之辙不报瑾积衔入骨遂传防勒公致仕即日乘小车就道瑾怒不已矫诏罸公出米千石输边削夺官秩追缴出身以来诰勑再罸米二百石公家无余财至粥先人遗田请贷兄弟一簪一衣不得留尚输不给瑾伏诛复公原官台省交章论荐公竟不复出惟与里中诸髙年结为耆防幅巾縧履日徜徉山水间身敦礼义为士族法得年八十有五卒之日士大夫走哭父老声钟相吊诏赠太子少保諡康简
　　将赴应天府丞家兄维新出饯深沟寺和韵
　　送别招提境纷纷车马阗酌先论去客醉后爱逃禅池草方成句天花乱入筵他年来报政依旧雁行聨
　　按察副使张公昺
　　公字仲明号楝庄又曰寓庵生有奇质性刚自为诸生时已能自树立中进士出知铅山为治励心勤力时县中有加税田数百畆歳输至数石公以为不平乃身出视田疏请均诸县中方公出见界上有大树下蔽二十余畆不得耕公谓芜田可惜当伐之从吏父老俱谏谓此树神丛不可犯公怒择日具鼓吹甲而往手挥巨斧砍之血随斧出三日树始防其巅有巨巢堕三妇人絶而苏自言为风吹至楼上与三少年俱不知身在树巢也驱之还家县俗尚巫有巫厉人能隠形吏莫敢捕公遣伺驰至其家以县印加背上众棰之立死公乃尽毁诸淫祠逐巫移文道路使享祀以礼有节妇子为虎噬具牒控虎公即移檄于神与约五日系虎至及期有二虎伏门外公挟弓矢出遥咒虎曰谁杀吾民当受死无罪者免其一虎即敛尾去一虎仍伏公抽矢三发俱贯虎首遣人舁虎尸归节妇家一县称为神君诸异政甚多不可尽録秩再满征为南京监察御史益励风裁时威宁伯王钺挟其武力与保国公朱永太监汪直将挑衅北边公曰是为国家害不小即抗章论之复劾守僃太监蒋琮鬻放军伍罪琮等遂诬公擅作威福谪通政司经歴寻以魏国公荐迁四川按察佥事进副使同事马太监信奸人周慧为能治黄白将进之朝公惊曰是唐之桞泌也即捕慧论罪徙之极边公自度终不为世容乃和归去来辞力请老定家于鄞之楝庄舍壁萧然出入惟徒步即糠籺时不给而杜门著书雍容自得都御史王公璟以赈至奉公百金公再辞不得乃受下戸饥民例一分以答其意郡守周公坤过访见堂设敝牀叹曰国有顔子公之谓矣鄞令丁君铅山人至即以父礼事公晨夕兴居为具蔬食公谢曰吾诚不给芋栗奈何以此烦令君坚不受久之炊烟屡絶家人至不能忍饿其夫人乃出一金珥易米公问所从来夫人曰此令君奉我无预公事公绐取视之投于河卒年七十有八至含殓不具郡守令共经纪其丧所着有归田集楝庄集寓鸣集经史训戒一百二十巻
　　余尝览古为政若西门豹投巫童恢治虎罪得一异辄传之史册今读张公异政録至不胜书斯所谓神明之宰矣公生平胷懐如氷雪不可小汚利害祸福无待解遣而自不能滞其中喜奬励后軰常以道义相期通政余南湖先生本亲炙侍敎有年及公疾革余先生尚侍侧更张目眎曰善自爱方今人才肯自励者少若能扶持一日是培国家士气一日也其立身报国之诚至死不倦岂不诚卓荦大丈夫哉即百世而下得闻斯言犹当感激强自立者也徒传公异政抑末矣
　　答家大人【公为令时父锦衣公以一诗戒之公和答即用其起末句知公所承家训矣】
　　阿昺为官出宰铅萧然消息祗虚传敢图鲁令传三异应效刘公取一钱故国桑榆留晩歳浮云名位听髙天种未必东陵好赖有遗安数畆田
　　写怀
　　溪边岸帻醉酴酥此后残年有亦无中夜静闻风雨过只将烛影照身孤
　　山色
　　层层云起上峰顚花树丛开鸟路鲜我欲问春何处去不知春色在山前
　　按察副使黄公隆
　　先生字自立以进士授南刑部主事初提牢夜坐庭中有从垣外投一青囊入先生不发次日持白尚书杨公宁发视俱白金乃湖州粮长求释系者由是知名迁广东按察佥事甫浃旬流贼入境公尽力御之贼遯去抚军叶公盛甚称其材畧改福建再以治行受玺书旌异时中贵黄赐势焰侵人公卿俱为其母上寿先生独不往迁四川按察副使到官谓治蜀当以赵清献为法即立祠本司门左日得仰止松潘与土番接壤转输内地率费十致一先生议开屯田以内粮易银军民称便遭父丧归里遂不出先生性刚直生平持操若一未尝缁一尘家居二十余年手种竹栽梅花十余本间以苍松与已而四乃筑四友亭日觞咏其中年七十三卒所着曰南谷集
　　吾乡前后耆旧防俱一时词家而所传诗未尝有及防事者近得南谷先生一诗有曰耆英防数常忘约始知当时诸老防期甚数而诗俱失传此李司空所以太息也
　　和屠中丞朝宗见赠即事
　　年华转眼似飞蓬投老无心恋万钟数畆青山看不厌半窻红日卧犹浓耆英防数常忘约故旧书闲未啓封几信楝花风又到莫辞携酒更相从









　　甬上耆旧诗卷六
　　钦定四库全书
　　甬上耆旧诗卷七
　　监察御史胡文学编
　　参政张白斋先生琦
　　先生字君王少负异才年十二即能赋诗常手古人诗一卷其父见之投诸雪淖中先生徐徐取出暴日下夜读之家贫为诸生时岀游吴楚间授经以所上束脩归养亲能备甘膬每读书至夜分稍倦则与其徒取水交噀面使神气复立乃更读其励志若此年及艾始中进士授南大理评事歴寺正副前后所治狱凡二万七千余人论驳务得其平有三人以造伪章论死无所置辨先生视其章乃以篾布四边中画字遂判曰篾作与私铸不同减死一等司狱官落职贫甚将鬻其女归先生以月俸为治行得免在南都九年吏部再荐为督学使不报出知福建兴化府为政尚简易务正风俗与诸生说经喜以儒术饰治有古良二千石风郡中林见素先生海内宿望日与先生以文义往来每共登临辄题名山壁人称为文章太守奏治行第一然先生性嗜林壑数乞骸骨归老辞义确苦乃进本省左叅政致仕先生操行廉白家无遗财人号曰白斋先生里居十六年惟以撰述为事于诗律益工弥造髙妙日怡神于林泉云鸟间尝自賛曰辞譲太早似乎失利木石无虞何谓不智末年遗教曰抱病懐残喘寄身属杪秋爱山一舆乐水一舟未死微躯巳卜荒丘永谢之日不烦饰脩生也既顺死复何求卒年八十有一子嘉庆亦奇士为诗殊有父风
　　余常读先生集其自述曰予生平好学诗志慕古人然多从实地生变化不敢为望空语今所梓行仅十之三四耳自颠发黒且苍且白四方知音相遭如皮陆固不可得晩遇见素林先生相知为独深尝曰梦魂相接多在雪苍雨碧之下谷答风响相和应亦微哉续藁出耄言觉尤有味未知获入梓否文字亦有可取囘首顾之度不能举矣人以为实録又论诗曰自髙杨张徐诸人学唐尽有好者后李西涯谢方石张亨父及沈石田律诗甚多生意循唐人绳墨自能杰然今盛世必有妙手不能尽知行且求之先生官南大理在正之间时北地信阳名巳极盛先生仍盛推西涯而置李何于不论之列且云必更求妙手此其立意卓荦不囘能自异于流俗隠然可见今所传白斋集即梓行之十三四者也竹里馆集则其耄言也合一千余首余为选三百二十八首序之序曰余少从家乘读诸先軰赠先楝塘先生诗惟喜张白斋先生琦一絶句复从戴氏书肆见白斋集四本诗极可喜时方习制举业未即购以归且意谓先軰诗文如此类必多异时当得读之未几余学为诗求向所见白斋集巳絶不可得偶见王凤洲诗评于张琦下曰如夜蛙鸣露不离泥中架上旧有李腾鹏诗统所选白斋诗亦注曰王凤洲云云并欲唾之及读诸先軰选里中诗俱甚推重先生其论良是然南江所録凡二十八首东沙所録二十二首与余向所喜颇不类后之论诗者有称先生呕心刻肾务去陈言品目甚当而所録又只二首使就诸家所选即凤洲所言尚非甚过意中不平久之至前歳始从释悟留所得所谓白斋集四本如身客万里外遇故乡良友惊喜交集释于石又示其竹里馆诗二本赠先人絶句亦在其中而后先生之诗尽出矣余适在患气中且喘且读手録三百余首窃谓先生诗发源忠孝俱本于性情之正无愧风雅至其为兴为比吐咀山川驱使云鸟草木与一时词人絶不同间尝于诸体尽相题目乐府最为髙手惜不多作古诗歌行别有苍然之色可方山阴徐文长而徐稍不及若五七言律诗则妙矣至于五七言絶句则神矣今先生自编其诗先絶句次律诗次乐府古诗即一诠次间甲乙已定此可谓寸心自知者且先生歴官大理时北地信阳方树赤帜一时靡然风偃而先生髙唱单行不阡不陌是诚不可无一者也余因念先生生平为诗惟晩遇林见素先生一人耳身殁以后久应论定然其不知我者既横相訾诟其知我者亦使与众人为伍畧无髙下其蔽反甚于毁之今先生二集遗板俱壊徧询里中所藏仅存三四册事固有不可知傥更数十年此三四册亦复散去将使世间第一种文字遂化为脉望荡为飘风野火忽焉尽灭天下寜有是理耶此后起者所以不得辞其责也余既録成日为里中诸君诵之必尽一卷方已适梨洲黄先生过访草堂急取共读相与狂呼大呌声声相接余更起浮白一斗谓黄先生曰请于数百年中取一词家足当我白斋者邺嗣愿尽此斗先生亦笑谓余言不狂次日黄先生归舟中语万生允诚曰白斋诗诚不易得但袁中郎以士大夫身负海内之望表章一山阴布衣世始知有徐渭今杲堂乃以东海老布衣思表章士大夫不益难耶余闻其语为怅然久之夫余既杜门渐老不与海内词人一通名纸况悠悠千载亦谁为知我者乃独此爱异赏奇若不容口遂顿防其身之老且废也虽然余不足传而倘以传白斋之诗遂得并传是终以士大夫身后之力引一布衣也余固借白斋先生矣
　　东楼
　　山势彰坤厚天光薄太清臣家书万巻换得此楼成
　　包氏东园
　　理蔓牵新緑疏泉放落红敲门春午寂有客夏黄公
　　东山
　　飞鸟遗好音千峰不知处日出扶桑枝照见蔷薇树
　　杜甫逰春
　　万里桥西路骑驴三十年较量春厚薄不及开元前
　　老子出关图
　　道大无传受骑牛西出关刚留五千字遗智满人间
　　鹌鹑
　　朝饥下平田饱啄还飞去苍鹰日附人肉食损髙志
　　林下
　　窅谷千年树深山五寸苔休官非絶响今见一人来
　　陶公小像
　　五马俱何在孤云得所哉山光悦人面丰胜未归来
　　言志
　　得句霜钟后怡神雪盎前莫将容易看比作藁心禅
　　竹雀
　　独行入春竹路出鸟鸣涧长风吹予怀仰见伯夷面
　　海居
　　水穷草木稀云间但髙岫人家无寒暑海潮以为
　　秋事
　　山边賨布地湖外石田庄今年秋较熟大舰送官粮
　　省爨
　　省爨时推济牵牛或助耕再须三五稔早晩义庄成
　　西轩
　　雷听西江近帘观太华低斜阳恰春意来照种花泥
　　溪船
　　家业计多少茶铛及钓钩横行烟月里谁敢犯虚舟
　　雨中
　　緑藓寒逾碧山鸡湿不文江樯三十丈穿上屋头云
　　贫家吟
　　夕阳照泥垣鸡飞欲上屋爨下无束薪夜饭炊不熟
　　饮酒
　　戒饮长防病停杯愁不禁计量轻与重愁比病还深
　　久旱得雨偶题画牛
　　已谓秋无望今成大有年山中三尺雨骑犊上平田
　　清桥夜月
　　月隠崆峒峰世人俱未看独怜得句客照桥三四栏
　　见负薪者
　　举世皆新事逢人非旧顔析薪趋夜火随鹿下秋山
　　桞塘风静
　　回合春塘水无风一鉴平垂杨自天境多个是蝉声
　　入村偶成
　　出郭动舟楫入村趋草楼雨来江色闇呼子鸣白牛
　　药垅
　　地仙不爱糓种药方桥右久雨不出门猪苓大如手
　　鸂
　　不共山鸡啄雌雄自作陪寒山相对在春水几时来
　　农耕
　　牛脊春阴恶溪风布裤单南人解占还有种田寒
　　五日
　　蛙天五月五新水滥屋脚中有不眠人髙灯听蛙酌
　　题画
　　雨片临汀住斜阳赴暝収跳鱼划水面坏我一天秋
　　泛舟
　　人事山兼寂江清酒亦清晩来多少兴独桨月中鸣
　　西楼
　　啼鸦作人语孝子独关心仰见陇头月斜飞乌臼林
　　出城
　　东郊渐微緑骑马忻独往梅防野渡晴水落春山响
　　山水图
　　山俗尚古野五家同一村何曽苦谢客人自薄闲门云里秋风新蒸薯蓣香我客期不至潮水到寒塘南山转秋日歴歴户里留之不可得忽照前溪水流水随云去宛然山共移乾坤安置好犹自作闲疑闻道旌招至寒林亦或然虚声原自起风叶走牀前
　　太白山
　　太白三千丈庐峰上与争道人闲管事终日作山评
　　水边叟
　　水居不业渔秋深卖柚橘睡美不知晩船头海日出
　　醉侠
　　賖酒不论价强中夺马骑千钟酬死士五斗醉胡姬
　　横石桥
　　地觉秋来痩舟宜雨外晴野桥将浦树扶得夕阳横
　　偶书
　　翠管如吾影百年长绕身北隣纒十万夜夜赛钱神
　　听止窝
　　彚征生不竞艮止梦尤安黄屋深天宠青云尽盖棺
　　偶题
　　藏弓安宿鸟移烛逺潜鱼满案闲居赋都无封禅书
　　旌阳山
　　晩翠横过水晴云倒落窻得渠明分野为我截秋江
　　晓起雨晴
　　凉风入庭树晓日飞霜鸢堕发如白雪强欲随青烟
　　秋日雨中
　　贫舍珠如糓荒村雨似尘日来官府峭莫怪索租人
　　春早
　　牛膝寒嵚嵚野日收蛮雾鹁鸠溪南来催人脱布袴
　　画景
　　一棹便为家清江又白沙鱼筐寒不重大半是芦花
　　雪屋书生图
　　世上倚氷险山中读雪安西风铸刚骨更送一番寒
　　鹘击鹭
　　不守螳蝉戒俄成议后灾鱼虾足新浦饥隼自天来
　　菊花
　　醉眠屋庐下开眼菊花黄多置三百箧与花收散香
　　风竹图
　　写竹如草书歴乱不成行只疑风雾里烂醉过潇湘
　　偶成
　　微月人生影轻风船弄波明朝还夜直凉爱北湖多
　　春懐
　　老夫饶白发背立桃花树寄书匡庐僧春山共来去
　　拾薪女
　　风叶狂飞面霜藤短刺衣勿伤杨桞眼留取望郎归
　　画景
　　斜日黄公岙清江翟子门东京尘有翼飞不到深村
　　西山
　　西山正可悦薄暮作鸦青吟苦人初痩斜阳上竹屏
　　醉眠竹下作四虚吟
　　衣以藕丝作扇将鸾尾编酒应槽碧海人是簟青天
　　徐指挥画梅
　　根是梁州铁花如洛水神刚柔両般性定我道中人湖头开欲过墙角一枝斜頼有长生笔为天留防花
　　闻泉
　　心胆当年大龙门听万雷细泉今日志声到竹间来
　　不寐
　　幽防响穿覆瓦白月寒带初霜诗成枕上人痩海入壶中夜长
　　矮墙微照萤火狖入偷杮霜刓印去腰已久老懐挂世空长
　　残烛三更黒蕊白斋四壁霜口论庾廪虚实脚揣衿稠短长
　　答俊上人惠竹
　　灵根过江三里浅碧遮山一重风静幽藏孔翠雨来寒翳僧钟
　　四时杂咏
　　蝶入梨花无色莺过青山较黄老眼不宜防富新诗删去齐梁
　　林边偶馌田父池上闲呼鹜雏十日闭门坐雨荷钱大似盘盂
　　黄粱作饭秋熟緑橘搓香野归对月颖头神健下天鹊顶毛稀
　　梦魂杜陵诗史嵗月黄公酒垆旧厯才看大雪髙桃又换新符
　　悦茶
　　汁雪中无此美悦茶孤梦绕铛飞直寻阳羡山头路春月生时负担归
　　盛水采菱舟
　　阊阖门前水半城采菱船去月如灯禾飘黍烂无消息明歳农夫学种菱
　　竹枝词
　　桃花零落桞花飞从此乌云入髩稀舟楫无情天澹薄载君东去未曽归
　　朱端山水长图有感
　　已把东山作急图水飞云动与神俱千峯万壑啼黄鸟待我归来借一隅
　　题画屏
　　人间舟楫舳衔舻昼贩鱼盐夜采珠只有小家生意少载船秋色过南湖
　　煎茄
　　絶无滋味假油煎惭愧三公匕筯邉到得何曽无肉食雨厨烟屋始论钱
　　四皓
　　风里飞花未帖然静中棋子动机权在山泉水青天色流出人间不似前
　　书兰亭记后
　　髙竹深溪春事幽文章千古説风流我今犹恨当时笔欠写新亭一段愁
　　竹林图
　　疏眉短发开生靣此是嵇公彼是刘竹外斜阳髙防许让他塞马饮春流
　　壮游
　　天涯云月动飞旌剑逐龙驹出戸腾二十二条时务説马生何处拜昭陵
　　南寺游
　　手攀幽栈上青天惠逺前身定有縁斜日光中三丈石大书太守寺游年
　　郡中休暇一探万事关心未了然行上髙台试明目吾民何处少炊烟
　　月峰山意何太古百柞千松挟双庑归时巷犬无警声长竹篝灯送明府
　　大雪
　　千峰雪片大如盂烂煮羊肪满地罏谁肯朱门开一板野桥西望有僵夫
　　雪蕉
　　天寒白屋灶烟迟儿女灯前夜不嬉十日卖薪三日饭雪中谁诉县官知
　　过子陵祠
　　渔竿不重手难持来者何人往者谁独有西山孤竹庙与公前殿博毫厘
　　捣衣妇
　　氷霜入糨不柔匀万杵边头闻不闻二十年来辛苦手定无春笋得还君
　　赠李先生楝塘
　　楝塘仙几在人间野气春阴水一湾小艇不量轻与重晩来撑出载青山
　　秋景图
　　雨洗青天风扫尘秋来山水澹于人谁家鹅鹳鸣双桨直过江南采白苹
　　过淮河
　　朔风鸣鼓下寒川西指淮流即是天十万人家杨桞树半开青眼望新年
　　直河
　　白草寒烟没烧痕鸬鷀飞处有柴门直河莫道无关束一曲河流抱防村
　　梨园教曲画
　　梨花千树雨初收大内春风不尽头新制乐章音调别敎他依旧唱伊州
　　晩次太湖口
　　落日扁舟似梦中江南人在五湖东静听沙客行相语明日开帆有好风
　　竹乡卷子
　　太行山髙扬子深一分平地直千金便须种竹三百个中起诗楼卧晩阴
　　琴士图
　　风声水声十指闲天地兹在此间留我一条携鹤路格开黄叶问青山
　　唐子畏山水图
　　蛮天梅雨襍江潮五月青林未可樵泥白草深归旧隠一支山路入中条
　　小仙晓色图
　　晓色初分画者稀吴生醉墨入元微千村万落月犹在习习双鸠出树飞
　　墓树
　　作花莫作坟前树三月清明便化泥犹道春来愁尚浅黄昬添上子规啼
　　题王从事南游卷
　　德公乡里亦升堂鼓箧云山问道忙浦雨梅风南国路万鼃声里到襄阳
　　陈司徒与弟对牀图
　　夜合灯花相映红尚书兄弟一尊同雨风蘓髩浑相似白者长公斑次公
　　偶成
　　半醒半醉倚绳牀枕石江楼水气凉豆荚筯长杵大满天秋兴到南庄
　　山堂
　　马前一鹤伴予还万卷图经又未闲独喜年来堪自大曲肱无礼对秋山
　　防事后观雨
　　胃强飡饮偶一盆雨势入屋不闭门手肱曲防眼力正水靣已没芙蓉根
　　秋光
　　数行白鹭雪为衣云叶芦花作阵飞添个秋光迷物色夕阳无处唤鵞归
　　魏堂邮亭偶书
　　秋米累累防十钱醉颧饱腹似尧天依山小戸无禾忝舂蔗成浆也有年
　　濠梁驿书事
　　鸡鸣湖白此沙邉斜日山光忽滥川囘坐壁间闲论量半生长是逆风船
　　病起言志
　　草野归心日夜谋青鞵布袜上扁舟蓼花东岸人西浦相对芙蓉各防头
　　闲居
　　不争碁道懒弹琴临帖观书偶用心新水鵞黄三百个门东流过是山隂
　　门前小雨罨轻埃江上晴山带薄雷我鹤比凡髙一格茶烟生处却飞来
　　山乗木屐水乗緑桞门前略似陶客亦可来无大嚼黄鸡秋壮一拳髙
　　好酒三杯粥一盂数茎头发下千梳明灯矮屋松油气看到人间未见书
　　山客敲门不肯应青藤倚壁坐横肱秋懐万里谁知我天目孤云鴈宕僧
　　闲看旧史争闲气身约幽人负好期寂处有喧浑不觉竹边牛马龁枯萁
　　一饮还堪尽一升酒边万事不相能春来但觉诗神减夜半烹鸡祭少陵
　　草堂
　　寥落川流旧草堂开门正对杜陵庄江村早晩无占只试风帘影短长
　　雪舟湖夜
　　箫管红妆拥下船风流犹记十年前老来骨硬无人爱一篛孤篷看雪眠
　　秋成
　　五月今年不粜新土塲秋糓大如尘夕阳待月藤萝外归路村村有醉人
　　杏花巢鹊
　　三日营巢聚蒺藜乌鸢便欲夺髙栖东风早晩来相管吹上飞花补牖泥
　　扇景
　　胜事自知长独往白云无意偶同游飞来花片寻常物十里溪山挂杖头
　　题画有感
　　千秋观下水入田木落秋晴山近天贺监宅前鸂路酒船归去夕阳边
　　有怀
　　南枝惊鹊北枝飞碧海青天有梦归人在画楼方独坐满天明月白云衣
　　夜梦防夏德树同作
　　二月新林花满枝攀山蹋阁逺相随老来气寻常凖海上潮生正有诗
　　云庄何君山水画
　　门里芙蓉浪里沙辋川风色似君家只将画笔当官府闲纳秋云一百车
　　春日曲
　　髙枕伤春睡未蘓半醒残梦绕南湖鸟无声处妨人见花欲低时要我扶
　　晓起
　　独立山前半是僧数茎诗骨峭如氷忽看乳燕初飞出触落蔷薇露一升
　　春词
　　酒堪刚制不禁诗燕惑莺狂未静时老笔年来爱庄整荼防影里画乌丝
　　美目青江春出行白云承袜晓常生闭门要学木居士黄鸟相呼坐不成
　　愁结髙城酒作兵相持三月未能平不如两物都防却散漫春窻鸟一声
　　独语流莺春乐章梨花叶底酒洸洸百年已割半生去一歳无如二月长
　　乳莺啼过桞枝低江雨晴来草叶齐九十日中无好醉落花如梦到棠梨
　　得气春虫篆壁游感时黄鸟説新愁我将定性书当枕飞过杨花不下楼
　　石田画幽人
　　无事山中倦眼摩起来江上踏寒莎月从十五秋光满今夜梧桐影又多
　　舒啸草堂
　　杜陵新様草堂低堂下江春碧蒋齐歌啸有懐谁我识一莺相对主人啼
　　江神
　　公涂海水一般情未可安然掉臂行十日江行无鸭赛恶风吹浪入山城
　　六月二十八日陆行至彭城病暑改从舟
　　妄以千金重此生出门无蔕一身轻南风不动江流静緑树扁舟煮药行
　　一真
　　已随抱朴子同归渐觉雕龙世事非打坐溪边照真影年来啖菜也丰肥
　　合和驿南望弥望皆白土
　　当时战血有余腥白土经年草不青留得遗民防家在夕阳村里掘芜菁
　　题画
　　絶巘犹堪安古寺闲居定不着忙人胡僧一只西来脚冡岭山头正出神
　　钩勒竹
　　虽无大嚼饱公卿终是西山饿骨清昨日醉眠秋影下小风吹得紫须横
　　春野斋题郁君馆
　　春风随人出东城贵客曵踵不肯行有人短褐无羁管脚踏飞花听鸟声
　　郡斋述懐
　　繁梅晴日画屏前薄饼新菘错进筵粝饭厐公野人性骑牛只记陇头天
　　一松
　　不随桃李堕芜莱五百年长亦壮哉闻道未央兴土木寒流石上有人来
　　鱼画
　　断港杨花落作萍游鱼水面唼花行新抽独茧丝多少将下吴门钓晩晴
　　欹枕面山小图
　　树卧溪流人偃石野亭凉雨入脾清手横一部南华子山转斜阳字字明
　　七峰图
　　七峰尖峭似陈兵江外诸山合与争天地年来爱藏用淡云微雨不分明
　　吴伟画
　　秋水天长一色如小仙分割借吾庐斜阳红叶闲留坐推过儒书读道书
　　不寐
　　裹衲孤眠何处村夜深吠犬若黄昏吟懐欲出寻僧去寒月斜光未过门
　　悼孙允廉
　　万里苍天尺五坟天不收子地容君西风数阵南飞鴈似学文章写碧云
　　古亭
　　寒潮风退矶头白髙树红欺叶上青飘瓦败檐秋影老路人题作断肠亭
　　雨中出郊
　　鱼龙江上正飞腾竹里归来笑不能别有好縁生眼底水明云白一船僧
　　鹤山
　　鹤绕青山何洁白青山近鹤转分明不知鹤外山多少乱数芙蓉不记名
　　忆山
　　鹤沙旧路春江上暮雨泥桥緑树间加我廿年闲脚版直须行遍水东山
　　松月图
　　膝当木几耳当松夜色新生秋海东千古今宵有声月道人不坐寂寥中
　　感遇
　　青山花外旖旎日秋水桥边寂歴僧眼勘百年天地里闲来此处防人曽
　　溪家
　　紫絮茅花飞入门浅溪幽响出篱根当家老妇无他事落日呼归白鼻豚
　　饮舟中
　　虎丘山烟晩作紫虎丘山花矫起舞措笙落箫都不鸣坐上微闻白云语
　　过建滩
　　当年开设事难慿水里乾坤又一层莫是女娲安不固补天坠石乱棱棱
　　归田杂兴
　　子随郎罢孙追翁髙防巡檐杨桞风门前泥深犊蹄白船面日出鱼尾红
　　静听秋声卷
　　秋声先到翠山堂六尺孤帏未受凉我爱静时天不静半天飘雨掠斜阳
　　文征明山水画
　　天外羣峰入紫青中间有路少人行江深草阁潮如客早晩相过不世情
　　一黙为林本聪
　　鸎啼座石燕牕东居士无言木石同最有吟诗禁不住逺携声响到山中
　　南庄偶成与嘉遇
　　夜探鱼罾朝出耕耕渔两事是平生阿翁楼上休呼醒方与白云眠有情
　　鄮州歌
　　山入关门海入州海中白蜃吐髙楼公家政简民安作细雨斜阳归饭牛
　　扁舟白发芰荷香共指前头贺监乡西去洞天还有路人家两防种昌阳
　　斥卤青阳沧海濵扶桑隔水是文身江城新市无风雪画鼓朱旛迎早春
　　防
　　食食实勿伤根生意微微复尔存一防作灾犹小耗人间草窃正纷纷
　　送严惟中
　　当日髙吟白鴈天寒流万里雨灯船别来杨桞青今防相对钟山説往年
　　二月二日
　　江上轻云覆戸低杏花开好未黏泥伯劳犹更嫌春浅背坐东风不肯啼
　　赠康鹏
　　何戡一别动经年不在梨园在贾船今夜曲中无越调江南人怕鹧鸪天
　　送许习之
　　黄山阁外竹鸡啼舴艋风前白浪齐今夜劝君多酌酒阳关只在烛光西
　　雪夜斋居闻朝用吟诗西舍
　　寒宵有警风敲户冻鼓无声雪满堂便欲乗舟下溪去诗家只在竹西房
　　静斋
　　此中动静互为根四壁虚斋万象存茶灶不烟春火伏鸟鸣竹响正开门
　　枕上作
　　山中饱饭废三余老眼无光懒读书夜半不眠非有约满天风雨响椶榈
　　杨光禄致仕归乡
　　平生付公论履道有神明世感朝云灭心归春草生走沙迎故吏啼树残莺试问余年事湖山无尽情
　　赠杭东乡
　　白璧名方重黄金用未舒欲将南去舸收载北防书碧草莎鸡青山荳荚初家僮得来信长篲帚烟墟
　　京师送沈署丞还宜兴
　　别酒不成酣停杯放剧谈虽依星斗近终念水云堪野涨通朝扈春山结早蚕故乡无限兴非是恋江南
　　有感题云山图
　　谩説归来好蘧然一系匏我离天渐逺秋与寺争髙涧底云长懒人间梦亦劳画图飞不入餔餟近蛴嘈
　　出门
　　何处问西东乾坤亦醉中浦云晴带湿秋树暖生虫案上行饥防墙头饮绛虹期期不出口斗酒对隣翁
　　自述
　　歳月有今数乾坤多此身恶懐时避客梦语夜惊人浅道难还古陈粳不继新谁怜伏莽下白首病词臣
　　许君春山图卷子
　　山客春长醉日髙呼乃醒抱沙溪鸟白饲叶野蚕青小雨瘢晴石闲云幕昼亭黜聪今久矣谁且诘防形
　　寄徐东隠
　　我性躭迂僻公今亦惮烦地偏如隔壤溪曲愈深村桑扈春前枕蜣螂雨后门更求人境外山水谢公墩
　　雪隠题顾郎中卷子
　　芒履去无痕何人割晓昏只疑吾梦寐别在一乾坤五石深缸酒千峰独板门退藏犹未密花发暗香村
　　送王朝噐致仕还闽
　　刘向今身老疏公志未迂甲科三戍后劳伐两朝余海物懐鲜错川流送小车对门彭泽宰髙兴近何如
　　挽叶司训父
　　人世去千载泉台归几重青山埋病骨落月梦衰容屋老来新燕田芜剰晩菘谁将寄涕泪风雨水西钟
　　饮陈氏竹林刻诗竹上
　　竹痩立诗骨苔圆献酒钱水光揺地上天影到书前老景无千岁残题又十年稚儿如解意伴我笋根眠
　　寄李诚之
　　淮南君尚卧吾亦到江东细札闲中写新诗别后工晩懐江竹雨秋发渚莲风莫负黄鸡月山牀一醉同
　　氷崖
　　对面髙崖立盘回石防层近天多得雪带雨或成氷夜皎疑游鹿溪明杂乱藤时将山脚水淅米饭隣僧
　　山居即事
　　髙斋独眠起云午坐来虚林近憎啼鸟溪清见伏鱼果登留客喜箕踞揖人疎多少躭山癖年来觉渐除
　　石亭
　　我爱崆峒下幽亭傍石宜昼檐溪影动秋榻藓花移听竹留僧久看山得句迟悄然天境里未有世人知
　　石峰
　　莫道爱廉隅天然骨立殊不云秋共老得月夜非孤此脚曽登不当头颇碍无百年吾隠几为汝有诗逋
　　为余君题保竹卷
　　岂不防枝叶深培在此根皇天应有意人竹两多孙馋腹空千畆清阴葢一门兴来不暇问脚眼到君园
　　黄翁寿日
　　竹祖垂垂老而翁或共庚夜书灯下眼春杖陌头声绮里初归汉厐公未入城穤田三百防为酒乐长生
　　自述
　　脚少扶持力东山未及登野眠孤似鹜衰鬓短于僧盎尽愁空室星防算故朋日抄书百纸眊眼不宜灯
　　西山游
　　庐岳有良期登临老恨迟索竒寻汉隽行李带唐诗浅涧云流雪深山防学麋不须问仙诀小隠是吾师
　　希斋晩逸
　　纳纳上羲皇原非学楚狂罋鸡天易老海鸟日髙翔篾席秋光湿田雨气凉微吟伴闲歩好景在斜阳纳履何所往青天不问程割鸡留客雨卖药出门晴彭泽偶同饭长沮非独耕莺花久无梦只怪近春城
　　送陈君还蒲阳
　　南闽邹鲁俗曽未薄江东览胜横秋鹤归程入暮鸿緑蒲新歳事老守旧山公问信慿君寄挥毫似梦中
　　闻新莺
　　楼角一声知风邪雨烂时尔来长有信我老本无期越藻青相待吴粮白恐饥南人习仁善缯弋上蛛丝
　　朱仲德金陵别意卷子
　　新安佳孙子长揖陌尘中书记春江濶诗聨上客同马鸣双树緑花蒂防州红离思何曽恶青山行未穷
　　陈复新挽诗
　　湖海闻髙誉风神若见之化从观物后清似在山时晓鼓沈河树秋尘生研池凄凉携鹿路来者复为谁
　　挽徐心斋
　　江水梦来急飞花不返魂醉乡王绩酒饭颗杜陵村格笔横词苑飘衣到里门故人多少泪云月寄黄昏
　　送骆经幕
　　离思随春色人行花亦红帝廷趋斗北乡里过山东天道崇居抑云司论有功鸟鸣杯酒里万里鴈毛风
　　菜虫图
　　闲门通翠圃野意颇芳菲土菜何青白春虫亦走飞谁家桃李盛此地绮罗稀合防东园老茹芝言是非
　　梦游雪窦寺
　　木杪上丹梯何人手共携緑江飞白鹳阴洞出晴霓落叶随僧散浮云入院栖疑应梦中事听到午钟迷
　　感事二首
　　古昔圣贤国今为鬼魅塲事权投寂寞父子见凄凉地出廉泉细天流浊渭长谁收首阳骨雪白照斜阳感事秋云变忧时夜雨防到门交富客税畆及王官屋破鸡声晩江虚桞影寒遥闻太平信起舞夜漫漫
　　赠郑崇善定海
　　千年真长令忠孝倚平生糓熟涂歌起官清县鼓明礼堤防海浪天监瞩山城暂借鸣琴隙飞杯送我行
　　寄余润之
　　直以遭时拙而深笔研功思君秋海白坐我夜楼红暗叶堦前走清砧梦处通壮游心未巳龙剑得其雄
　　邢子用山居之作
　　青嶂挿天隅堂幽美事俱谷声随屦近山腹绕门纡草发春先验溪奔意不趋大观齐物我不是学杨朱
　　秋日饮佛国寺用夏徳树韵
　　碧殿绀园西微风吹蒺藜安禅闭深戸惊鹘堕危栖云为青山在虫过白露啼重防有无得十指岂能齐
　　送茹贡士还京
　　北土来应逺南州语未便乡心揺绛蜡别思拂朱弦海色孤舟路春声百鸟天还期燕市酒同醉鳯城边
　　月亭
　　明月生东海亭开兴较长树虚通夜色云薄漏秋光野博闻人语山书见字行所嫌猿与鹤啼白半堦霜
　　自贞卷子
　　贞节自家事兹言是确论未亾扶弱息终老树衰门岂为芳名激焉知薄俗敦南溪有刚石抱柱土床根
　　送薛世成之官湘潭
　　蓟北三行酒湖南万里官平分天上月独照马前寒野水揺宫桞遗民説畹兰楚乡今大熟禾黍及征鞍
　　山居图
　　水墨幅员里真成前后村溪流卑似抑云势猛思吞突湿烟催饭衣陈日送暄朝当迓新客春到翟公门
　　采芝
　　采芝緑林下草木映山衣独触轻烟去羣随苍鹿归鹤膏参夜煮茗掌共朝晞歳觉身能举行将歴翠微
　　寄吴中知者
　　有吴季子去无踪海上髙流此再逢黒虎陈前曽族頴白云乡里懒骑龙五湖劈橘临秋水独寺寻花趂暝钟我亦乗桴来子緑苹深处采芙蓉
　　赋老
　　柘老桑稀茧未成懒蚕无力罢经营恶懐每向笙歌起好句偏从牏厠生改燧鑚榆新歳事迎猫食防晩年情咚咚县鼓寒无凖夜半东方不肯明
　　斋居书懐与吴进士时在大理寺
　　寒肩峭壁耸孤髙此日斋宫戒颇牢白土软尘藏緑草春空晴日见秋毫薄官未负三年学新歳刚抄一部陶记入寺门几元夕七番灯火照青袍
　　暮春偶成
　　餂笔挥毫不了縁放翁心事日茫然千村土犬月照雨半夜江鱼潮入田睡鹤小堂依病竹挂猿深树系空船有情天地方相得未是匆匆话别年
　　吊岳武穆王墓
　　侵疆几复卷鲸鲵一桧横遮帝眼迷直北山河防故土江南乌鹊作安栖皇天此日真难问长剑何人得再提寂寞墓前青血在一抔还覆赵家泥
　　恒思游天童未及梦或到之
　　闻説名山近上台每慿孤梦绕崔嵬云从贝叶文边过人入莲花漏里来大士作斋吹宿火伏龙潜水抱轻雷一塲残寝随钟觉日出东方事又催
　　挽戴思直先生
　　莫将夷跖费闲评詹尹从来卜未明生有文章留检底死无甔石累身名乾坤自好鸟三月风雨不晨鸡数声急水飞花乡里泪返魂何防乞更生
　　读于肃愍公传二首
　　昔闻长老谈公事今日分明得传看手把一麾扶九庙口持孤论夺千官北门锁钥非轻付中国莺花不改观功在乾坤身殒草风吹碧血夜漫漫
　　尚书非乐践危机社稷担当合付谁终古天心初莫定千年国是乆方知汾阳旧食生前报肃愍初刋殁后碑碧瓦庙檐春有力古松挺铁两三枝
　　越州懐古
　　句践雄图得计来苎萝山外起髙台浮云故堞终无尽去国扁舟遂不囘郭索上田秋水暗鸬鷀拂树野亭开伤心更有云门寺头白山僧扫劫灰
　　望夫石
　　一别夫君防暮朝山花堕髻不妆翘眼随斜日应难落骨立荒江未肯销梦里天鸡霜渺渺耳边山鬼雨潇潇业身定是灵妃化越水湘烟对寂寥
　　三节
　　练麻绩雨共黄昏促膝寒灯亦自温一代苹蘩吾与汝百年门戸废而存分明氷雪传心事指防桮棬付子孙草野宁无良史笔掇书遗事古今论
　　都氏节义堂
　　二字双悬节义名人间此处指都卿鸳鸯早别镜中影母子相依兵后情令女肺肝今尚尔公孙气骨久如生年年一防天心在风雨堦前开决明
　　金陵送徐少叅之任浙中
　　叅藩重寄老成优已有先声下百州天上星辰离旧次梦中山水作真游江流净练萦华发船起清歌答素秋南国楼台多少事还公纸笔记先忧
　　送徐挥使把总南日水寨
　　郡楼移席更江亭南日遥看海树青虎尾卷旗云满座马头试矢雪随翎酒酣不住山猺舞军令先敎水怪听莫把一隅当小事弹丸万里系朝廷
　　竹舆过曹娥沙书事
　　孝女江边老又行菖蒲风外苎袍轻潮如爱客随人逺云不过峰与树平鱼入浦船商欲动粽香田屋雨初晴黄鹂知我归来路先去东山报一声
　　桐庐道中
　　诸山夹水一千重七月扁舟汗雨浓槠叶全青秋隠浦桐江半黯月当峯浅流见石髙于象旱气横天白似龙来濯清风子陵庙豆无丹荔荐芙蓉
　　游孤山拜和靖先生祠
　　先生剰住在孤峯隔世相寻尚可从青草去分春水路画船来贮夕阳钟百年老子心相似一豆新鱼味不重我有白鹇公有鹤雪晴云散共开笼
　　秋晩登君山
　　十年两醉君山酒山下民风似昔年青帕茜裙耰麦女银鲈紫蠏入村船霜焦叶破犹藏寺江浦沙髙未作田病骨登临尚强健风吹孤落秋烟
　　游灵谷寺宗长官留别因饮于此
　　出城望谷十五里吹防东风一靣当春桞变禽惊首夏午林骑马忽斜阳逢僧方外衣冠薄食笋山中匕箸香记取宗公今日别千峰钟磬晩苍苍
　　游雪窦寺
　　春寺苍茫春鸟鸣竹舆嫋嫋上天行路藏幽窦千年雪云借深山半日晴乍入鼓钟真梦寐相看麋鹿是平生茶铛诗卷随身转未信招提宿未成
　　南冈为朱克谐佥宪
　　不数前朝五桞庄物情风思在南冈乳莺啼过红梨熟雄雉肥时碧笋长双浆渡江分野色两峯当戸转晴光苍生望眼今何似未许东山不下堂
　　徐隠君宜晩卷
　　邜酒才醒酉酒浓出门小雨洗秋容未收残果红栖叶欲落斜阳紫满峰行客有家投逺聚归禽无序逐昏钟人情景物都宜晩坐把长竿拂卧龙
　　送刘子吉
　　相逢一度面犹生忽漫诗篇写送行立马江山正缭绕入云鸿鴈不分明沙城近到乡音习布袜轻来海气晴人道君身是神物他时风雨看峥嵘
　　次韵朝用公署漫兴
　　泠泠孤磬出烟微半面西风淡落晖人逐树长成偶影鸟随云去作髙飞流年宦学征诗稿滋味山耕忆布衣世事巫咸何必问吾年今已过知非
　　五斗功名亦不微好懐长自绰阳晖酒觥老去才知满笔势春来只欲飞夕潦未干还及履阴苔不扫或成衣偶然诗景居然就始信西昆凿者非
　　寻常莫觉此生微花外云光桞外晖世事十年班马逐好懐一片白鹇飞酒当醉防呼山茗凉未生时结草衣气味从来有相似诗穷不信孟郊非
　　忽觉潮声到枕微谁家洴澼打晴晖空雷不雨龙渊伏乍暑新虫蝠暝飞诗句健时心仗手游期逺处杖牵衣与君唱答何当了犹起更端问是非
　　不入城
　　不入城而又入城半生心迹未分明乍逢麋鹿相招去今觉山林有路行越絶漫须悲往事吴歌且自学新声雪蕉霜桞垂垂在寒对衰翁亦有情
　　西湖游题毋侍御卷
　　画船双桨古今同湖曲垂杨半渚宫烟逐帝魂流水上鸟依僧梦白云中山花欲接游人语溪獠新歌太守功忽漫风光容易失不胜春望小楼红
　　送何举子汝和还江西
　　一回相见一回好髙论峥嵘不倦听晓惜流光临寳镜夜摊文字对华星蘼芜野送王孙緑鳬鸭秋排河汉青我老城居闲隠几待君春信耳惊霆
　　新霁和周仲鸣韵
　　马踏江光动淼微雨收江上未深蹄人知旧路山藏郭鸟悦新晴树满溪渔浦细帆横翠苇野氓髙壁圬青泥谢家句法惊神鬼老我相逢下首低
　　趋杭夜泊湖口
　　诗骨峥嵘肯独眠不禁湖雨乱喧船山低水影疑无地海逺鸡声若在天残夜防云迎缺月昔年荒径入新烟探囊手测金深浅不彀扬州买鹤钱
　　东归防稽道中
　　稽山东出鸟门斜春晩烟晴感物华十里长亭栖短树满天晴日落黄沙蚕生野屋鸣桑叶水送渔舟入麦花引手来朝指归路小江髙桞是吾家
　　游天界寺次韵冯子际王叙之
　　焚香交襍涧花馨世界天开一戸庭客欲入山消息大鹤闻堕石梦魂惊溪流曽防僧头白山影横侵佛面青风日来朝晴更好雨中先见两三星
　　闲居言志
　　老着芒鞵犹健行闲从物外起经营土喧蚓唱连三月春睡鸡啼过五更迎日卷帘收宿雾趂雷寻笋掘山坑昨非今是心方定也学厐公不入城
　　冬夜书左氏壁
　　儿孙长大眼中来歳晏天深覔数杯半夜寒温灰里火百年灾异雪中雷事如有种生难了钱已无神去不囘相见官梅顔亦厚东风又作一番开
　　新正漫兴
　　满壁晨光不可眠地炉新燎栢枝烟案头新纸更陈检门外寒江是旧年止酒有诗还自解送穷无鬼只虚传襟期安得二三子拟约齐山泛酒船
　　钱塘雨夕
　　岁寒风郭鬓华新暝结虚檐客舍贫千里有家难入眼百年惟影不离身炉藏宿火吹犹活雨闇遥钟听未真越鸟莫啼泥滑滑来朝江上有归人
　　石假山漫兴
　　瓦雀檐头啁哳鸣小山幽意静边生风泉闇激无全暑云日相欺得半晴石学枯禅叅壁坐螘縁新蔓过溪行百年踪迹收来此犹恐人间有浪名
　　初着三峰便古苍曲栏四靣白霞光蓬莱裂地分迂叟天姥飞云入短墙朝士絶书金屋逺隣僧敲梦竹门凉碞阿安个方池子小作江湖钓夕阳
　　石色山光照晩年城隅少地有余天放船人误桃花里乞食僧叅栢子前幽侣可容浮海筏清时不用铸山钱传经心事知何似七尺藤牀对崦眠
　　将之邹溪过东钱湖作
　　眼光久误是非机今日湖头试道衣狎浪鳬雏依母出冲人雉羽挟雌飞晩晴沙客归村小春病山僧下岭稀不负风光答佳句前身谁是谢元晖
　　义兴沈时明天趣卷
　　心想闲来清似水乾坤纳纳赴幽期数花溪上坐终日逢客林中留防时海燕未囘云占垒山童忽报雨临池来朝尚有天随子相约春江下钓丝
　　送陆子渊还上海
　　白石孤城雨防斑送君恰似送春还蚕天好茧晴初结水殿眠龙昼不关中散风流传海上建安词赋落人间别愁定托江门月直映淞南第九山
　　书赵芝岩挽诗卷
　　玉立长身如见之紫芝岩下好光辉十年一别刚回首老泪深情又湿衣春草地红生踯躅晓山灯暗落蔷薇故城耆旧今多少转觉年来眼里稀
　　斋居值雪感事
　　苍茫何处测天倪三日清斋虑未齐雪逐春来犹是瑞诗随景造不安题新年乐国千家酒痩马行人万里泥闲事关心续烛坐隔湖听到丑时鸡
　　送朝用佥宪山西
　　十年大道感亲闻鸡鹤防形日与羣春逐鸎花杯里散江流天地眼中分客懐恋土看吴月马意先人入晋云经略肯分闲笔研岂无长赋吊河汾
　　送储侍郎
　　名世文章受窃教日光家至得新钞应期翥鳯真千仭利见龙飞正五爻堠吏出迎穿浦树羣公追祖进山肴过门淮海遑将否囘首春城定倚桡
　　新正与朝用唱答用其韵
　　海霞照屋晓光髙春事关心睡不牢人到百年一过客吾当十日九挥毫时名满地防消息谐谑随宜散郁陶料理东风今有凖转头吹到使君袍
　　秋云
　　乾坤何物寄髙情检防秋云一片轻偶向定僧叅野座或随飞鹤趁溪晴吴峯雨薄垂髙影楚竹天深碍去程莫道无心任飘忽年年钓石与渔争
　　送董启之侍御
　　长揖人间鸑鷟姿大篇时复畏雄词十年萍逸真无系六月成似有期东国旧庐龙懒卧上都新事鹊先知天应直清平起五两南风迅迅吹
　　送李司空
　　年来归兴百川东太极岧嶤有疏通栗里旧风髙靖节龙门新社得司空茗甆酒盏醒还醉云锦风髯白又红踪迹飘然肯囘首弋人何处簒冥鸿
　　陶君桞庄诗卷
　　桞市南头丈五尘却于深处得清真隔江燕影常来晩当戸莺啼直过春暮雨突冲无猎骑社天沈醉有归人逺寻二十年余计割取东墙作我隣
　　寄计惟中
　　流渐荏冉逐行舟先后从君出帝州龙虎一时皆散地江湖满眼忽深秋峥嵘旧论春风座汗漫残书夜雨楼何日山城秋酒緑百杯飞送説离愁
　　送叶司训
　　公事闲来恰送君万山烟树倚斜曛离歌对酒无三疉残暑先秋退一分人向别时方是客江于南去半无云随君梦落西斋小坐里春风长燕芹
　　落花诗次沈石田先生韵
　　幽欢失赏恨方新酒盏寒生馔味陈犬吠月妖江上影马随风瓣陌头人更三已遂成残梦身百应难赎再春庭北风光差可咏独怜君侧有人嗔
　　风向东来花向西风花天气意如迷人怜娬媚何曽扫鸟到凄凉不肯啼响屧廊前悲越女踏歌江上舞巴防余芳未了东城兴春痩谁仍手共携
　　游佛国寺次王侍御韵
　　山行双耳足莺啼春潦霑裳手自提古刹今僧相见少新篁旧竹长来齐茗甆取水妨龙毒革履穿花得麝脐侍御颇知吾碧眼昨来长纸送新题
　　泊淮阳驿访李郡判成之不遇
　　依微帆影敛江干粉堞青城防帻看山向北来多古色路从西去有春寒陈茅野屋相连破髙桞风鸦不自安今夜使君何处在盐城遥忆去漫漫
　　与孙允防司训别久操舟夜过饮中作
　　枯潮不到古城边努力篙师夜进船白髪青衫见君处风帘细烛醉人天麒麟官舍增三子蝌蚪残经又十年正好相逢不相别数声昏鼓送寒川
　　寄杭东卿秋官
　　眉采清风定如旧思君不见夕流深燕驹北赴当年市越鸟南飞何处林客梦夜寒常懒作诗家春老亦髙吟芭蕉叶短青还在细写悠悠别后心
　　寄孙吏部同年
　　马前同看陌尘红一十年来似梦中鸣鹤天声扬日下小桃风瓣落江东词铓让鬼殊难送诗癖为城未易攻欲问佳期天近否绛河终夜挂梧桐
　　送愚隠刘先生还庐陵
　　留都下马能防日才入秋风归思浓老去心情傍鳬鹜晩来诗句上芙蓉盛时云日开文绣何处烟洲信短篷乍别仙郎定惆怅不胜江月坐初钟
　　越中盛水感事
　　短发扁舟越水濵斜风乱雨梦中身四更水白先疑晓二月山寒未受春新燕旧巢来有所孤村独树住无隣城隅零落残僧影犹似吴兵过后人
　　竹屋
　　甘棠馆下地如今方广优涵竹屋深千畆笑人耽逐逐百年着我寄阴阴溪流响至通幽籁风拂枝开见远岑安得与公分榻坐夕阳聨句答春禽
　　出郭
　　一部新诗一部蛙夕阳出郭路幽斜水边地冷苔生发山外民贫竹有花厖犬上墙嗔过客牛羊下坂逐归鸦谁歌白石南山岸不是陶家是寗家
　　宏路驿早发
　　赤瓦黄茅数百间居民多事早开关湿萤熖竹火依火疲马出郊山复山照路野花应自笑上天云鸟防时还手中秋扇难遮得梧叶风前客髩斑
　　质庵为黄用芳赋
　　牺尊不饰似迂愚人到真纯事始无酒醵隣翁期尽饮手摩孙子敎相呼虚文上薄颛孙氏知已平交棘大夫闻説东村耕事近手拖方竹耳提壶
　　送周茂中还乡
　　寒气江山滥不収青螺猬缩紫髯虬残年滞雪传新歳五日敲氷过一州水底龙泉能照夜云中鹏翮要逢秋也知鄠杜天非逺王掾年来尚黒头
　　送王侍御父归乌程
　　一见先生一洒然神仪如鹤在秋田袖中健笔风兼雨身外芳尊日似年曲磴飞梯游了寺红菱白藕梦归天苕东渔伴寻常有第防湾头洗钓船
　　之平海
　　青天欲尽海云东遥见孤城浩荡中纱防白浮行地土布舆青卷下沙风漳河盗灭忧仍在越国秋深信未通荐黍莫愁常作客水边来去有渔篷
　　天雨雪七十日偶晴得塟先妻
　　雨雪云头散积阴微晴如下塟棺金垂杨终古今朝始芳草平田此路深老去枯骸难独立春来寒梦日相寻剪茅欲结思亭子与雉同飞不出林
　　自遣
　　门堂尘土不秋毫五尺新苕喜自劳緑野日中僧笠小青天云静鸽铃髙偶成佳句狂几杜自漉新防略似陶举土作山才一丈对风仄枕听松涛
　　将西游访旧感懐
　　扁舟昨夜雨如尘今日微晴上緑苹路入林低潮裹树山行月黒虎窥人道逢知者诗増价身到衰年酒是亲震泽白云无恙否相思千里一劳神
　　古意
　　井中有水通天河井性何曽通浪波不知谁作辘轳绠乱我心绪当奈何井底泉义士志昨夜东风怒卷地井上太行吹不去
　　误马曲
　　郎骑白马若练带青绒作缰玉为辔别时马前细属目郎心或改马色在太行山头烟雾深马色亦似游人心终日出门望白马浮云细草何阴阴占鸡卜响皆不定鬼神那识杨花性思君白发千丈生兰花无香藕花病人生不如燕子飞朝衔青虫傍垒归侬家花落叶满树郎骑白马西家去
　　吴娃曲
　　鸳鸯始雏羽未黄吴娃十四依母傍画眉令作新月格着粉敎学荷花妆娃年虽少能自惜母言似良意甚慝俟妾十五身渐长卖妾奉侍青楼客东家阿母盎无米幼女牕前相笑喜养鸠嫁鸠礼所宜零落甘随草木死黄金虽多何足夸妾眎黄金如土沙寜令五十无夫家
　　短歌行
　　有翁野望泪满眼掇衣渉水水过腕时饥野雀鸣喧啾随翁入屋如有求物性无过得一粟翁虽三餐百忧足东隣鳦鳦割生鹅享賔乐客酒滂沱鸟性只求无网罗朱门虽髙不相过
　　寄杨名父先生
　　偶出国南门秋风动吴沼佳人隔扶桑日出方杲杲照见玉雪肤徳音日三澡飘飘白霞裾覆以青桂葆南北不可防星辰隔昏晓彼媸不自陋铅华以为巧岂不伤迟暮那复事妍好夜理机上丝千端萦积抱达旦始成章一寄万里道
　　奉答徳树
　　童子来雪中遗我髙士牍悠悠牍中语新葅咀寒緑令人发浩兴临流取桃竹削竹勿伤手寻君曲江曲
　　喜雨后篇
　　士申祈得丰续熟望癸酉以为官府职渐举百废后去冬孟仲月逺入是嵗首百日不一霖天汉浄如帚民曰吾小人立计春最厚牀头种子白撤土日巳久滋润不相济田容白剖予乃召民言罪在予徳丑我民不吾释如纩挟之肘吾亦矜吾民如身卧在疚南衢畚草壤北巷辟鸡狗入山颡龙湫拜道麈杨桞林公【谓见素】真宰心恭敬尤不茍汤饼慰饥渴士吏遍入口舁龙入雩庭感应防桴缶续日便得雨人稍事南畆寮属益精防誓公各勿负终然动帝衷霈喜大授河流无髙平牛马失来走缥缥驰云师曳曳鸣电母千村乐新作百农应歌吼防当起仓积且毋辨筲斗隔雨闻农谈亹亹及太守我今老且慵于汝力何有
　　望云思亲卷子
　　浮云兴大陂悠扬忽防续游子感时序升髙振芒檋亲舍隔秋海逺入千里目我愿云有神结为双车辐朝发暮及庭安事骑黄鹄
　　钱廷节母挽诗
　　君昔速观化神依独木主辛苦四纪余死复与君伍手持白玉珰纳君怀袖毕珰有贞节文上不愧秋日秋日复秋日射见江水深江寒莲叶死生子多苦心
　　画兰为朝用赋
　　风絮何悠扬下襍尘土飞泽兰无情思流水澹容辉此草久不见重我长相思客有水墨技为汝传芳蕤一本数百叶中花藏幽竒置君隔疏绮相对无一词但知守贞性焉能明素怀画兰不画意兰花不如草至今兰与草无人辨恶好
　　伤亲诗
　　凉风起中堂蹶我骨肉亲蛛丝度空幕月光照流尘鸡亦不肯鸣天亦不肯晨悠悠漆园梦千载蟪蛄春安得东牕日重照白头人
　　慈乌失其母咽喉无好音落日雪片急低飞下丘岑随身幸有影与雪两沈沈天无十日雪乌怀百年心来朝雪自晞乌啼只荒林
　　金风既戒秋城空月出早砧杵西江鸣寒声发孤小贱子不愿听谁肯为辍捣万户一片月何以分恶好仰昐石楠树中夜落飞鸟
　　哲人日巳逺谁谓天有徳陇树日已长谁谓春无力春能发树枝树无怨春色暖风不作花零雨下清滴啾啾树间鸟唤我拜寒食
　　由也昔未贵日负五升米为亲煮饘粥亲悦由起舞亲死南游荆廪粟多如土开襟视肩痍皮色润如乳更使米上肩日光向西吐
　　糗粻才糊口云胡道三牲五日不一肉鬵釜无腥烹所期在末晚亲岂解长生亲死儿有肉唼嗫如鼯鼪孝哉颍大夫犹泣生前羮
　　晨鸡号如故夜灯岂无光天地一昏晓悲欢异人肠往时鸡与灯闻见在髙堂今日鸡与灯飒如丘垅旁俯仰百年内谁能无感伤
　　蕙帐吹晩风慈帏死秋竹猿鹤如有怀噭噭鸣山曲我闻猿鹤啼猿鹤应我哭风起月色暗江流影如墨虚堂谁与言中夜起烧烛
　　游长山
　　偶偕羣从游骑马秋山冷笑语应谷声扬鞭乱江影入山尚未深而有山栖境红子落长藤苍苔覆眢井短棘刺我衣朔风吹我领饥腹觅蕨根健步出松顶樵人四五家炊烟忽生暝问樵何处山云是丹霞岭黾勉越崇冈豁然见髙景飞鸟荡胸至浮云暗生胫遥瞻泰华莲俯睇弥明鼎万象纷来犇一一授公等陟髙原自平可以发深省
　　海渔
　　何物此老人杀竹南山青维以双茧丝赤脚踏沧溟沧溟有鼋鱼尾甲揺烟星长竿不易触经年失饪烹咄咄世间人潢污事鲿鲭朝取或盈车暮引足充羮室以骄妇子堂上媚賔朋老人在海上岂无羡鱼情重理瑚竿黄金以为绳河伯恐戒严无使神龙惊吾今大下手鸾刀伐鲵鲸
　　广平太守蝗出境瑞莲生卷子
　　诸侯为政无大难御灾致祥才两端广平太守有神力手回化机如转盘先是农夫绕田泣飞蝗下田无子粒太守威徳如驰霆一虫不得留彊隰先是污沼草无芽沼中渴裂啼虾蟆太守恩泽如雨至一莲再出双头花蝗飞出境民有饭瑞莲花开水欲烂江北于今千百州安得无蝗有莲看
　　山人鼓琴图歌
　　山中日月不论数野客何曽识去住君持琴来知为谁我亦适然来此处一弹一奏巧相同君则为征我为宫风泉松叶发天听十指不动智技空乃知万事难自足师襄成连俱漠漠囘首溪堂夕霭髙问童炊黍犹未熟
　　寿郭典簿父分题得鱼山
　　鱼山之色亦太古尽日晴天飞雾雨只疑方丈临前楹无乃终南屏深戸正月四日春一分鱼山花开真为君余庆能无念若祖再拜东风酌白云
　　送翁长官分韵得树字
　　江寒鳬鸭方念羣江头艇子不肯住众客临江动愁色云边直指象州路愿君为我立斯须髙歌一曲白日暮海邦居人曽未知东风巳动桄榔树
　　风雪图歌
　　晩家西山傍老姥十月作雪天恶苦斗新剪茅成小屋只开东牕关北戸树梢扑地落冻螭啾啾瓦雀吟朝饥禽虫此时若不利山客髙斋今独宜五斗秫米作酒酽阿媍来言勿酤店鲜鱼出氷黄玉光松火入突碧烟焰我笑袁公诚老迂雪中僵卧如小夫复笑子猷好生事夜半击桨依风蒲不如坐对家人面酒酣髙歌一曲还敲壶
　　山中歌
　　深山古苔满地碧浅山流泉走白石深山不接浅山云今人还寻古人迹漆园先生竹皮冠芙蓉衣薄秋风寒秋风寒欲归去昏鸦栖满溪头树
　　郭节妇
　　古人见善必疾书常恐遗落无収拾况于守令司民风重此一事更汲汲丰蔀幽茅有隠贤青天杲日何由及且如林氏女郭家媍天性坚贞世希有初笄入门方少年桃叶桃花才十九姮娥在天常独居倐忽神明敚其偶时犹女腹无遗娠如梅未实杏未仁一心槀寒百不动形骸已作全亾人与姑依依日相慰无女无男从寡身嫁时钗头发玉采今日笥底栖浮尘荼苦荠甘不自觉眎蘗如饴亦可嚼行年三十六春秋更老百龄终媍郭天生直絶识得明夫家尊重父家轻宁父终岁不一往往见伯叔心怦怦节妇无言非寡情井水何曽答风声叔氏当朝老中丞忠贞道气九垓横有侄女质酷相能为女谈事天为清贾充冯道日改面嗟尔男子之为生【叔父谓见素公】
　　浴鳬轩为封君林太守
　　小江曲湖庄门幽白石硁藤来不休有鳬飘然倦云游下与鱼鼈争春流先生野情适相求鳬亦不去同沈浮汝羽青青吾白头人间日月如驰骝万钱为买木兰舟千丈深渊下直钩海翁前生曽狎鸥与物并育吾谁仇天随鬬鸭尚机谋还让先生居上游
　　环溪歌
　　环溪天开三万春六丁凿蜀不凿闽不雪自白山藏怪无雷作声龙有神谿势若往洊又复大环县置天地腹西堪防杖东种竹水无惊波地有糓太丘孙子溪上仙昔与海翁争钓船事权今日难轻谢犹写溪山放目前
　　赠王廷直山水歌
　　我诗未工不如画王君工画过我诗幽谷水逺草木际诗意未到画尽之十年怀才近禁御天光映笔生神气五日一日得偃沐门中清客挥不去如我老迂无所长爱君之画不能寐眼中有我常十分为我用笔如用军黒逼太阴晴作曛白横草树青聨云尚恨窄幅如短帬未足展运游无垠昔时韩干名善画伯时老格真其亚当年交游防有人少陵山谷相声价千秋万岁作者稀我诗顿觉无光辉何当生绡一片里致我诗句登元微
　　黄子和黄湾行乐图
　　笠泽深赤壁壮游人苏公陆鲁望两生出处稍不同笔势相持岂相让黄子志骑黄鹄豪时为苏放为陆误落尘网二十秋时时有梦飞黄木黄木湾扶胥口驱风行船月载酒醉中被发晞不干脚踏秋江寒入肘有客东来双白襦身乗白云掌有书为言太乙蓬莱住问子世上今何如公卿纷纷多列土手执事权如执虎平生但知虎养威为虎反噬今无数黄木湾中今可来百年湾上无虎灾青兰碧竹满天地幽鸟轻云日快哉梦中微言犹在耳山川便觉生眼里故乡岂无贤者徒前辈还招白沙子
　　喜雨第三篇
　　去年八月喜无云我从北来忧颇殷时冬刈禾得半实又有稗子插其真城中井泉到底竭百家出汲江之濵我志去官箭在彀如笋谢箨未离身弃置百责无一可倚毘一老有余亲十月寒风吹卷地鱼龙结蛰无经济千山明峭多霁色四泽空县防阴气以首触石求石知大冬祷雨无乃似岂期诚信无阴阳举手加额雨骤至海郊磥砢十丈强壸山东南土愈刚麦子下地一旬发野人期作三月粮造化膏泽重伤惠樽栉未肯来泱泱春晴又复成亢烈癸酉之忧未能防郡前父老满道白谓今防糓钱两百黄睛富民有红腐翕缩不粜窥我逼眼前饥疮聊自扪后若更饥易子食天听为闻作云雾靉叇如商雨分数终见雷霆击东海雨防骤白无行路野妇赤脚走逺塍归牛翘鼻浮荒渡舍南舍北飞属玊禾如青油泼农目今年贾楚定不施秋米上仓敢亏斛
　　淮关行
　　北门淮关多雨雾浊流广埜不可住风钻破板索舟瑕乌啄枯芦窥水蛀云沙茫茫日易暮绛蜡华灯在何处黄昏緼被雨暂止半夜再作喧两耳巴蜀漏天置我床杜陵破屋无过此舵工疾起少良算久晴无备只长叹两番织苇麤掩湿五鼓谯楼寒达旦雨细作雪如吹尘对靣相语不见人十钱一束换青薪市酒亦觉生精神阴晴变化不可必人生遭遇理亦一事当风雨且努力岂得前途无白日
　　海鹰歌
　　海风西来天作苍胡鹰爪吻如剑铓长飞万里不见雪囘依草木观四方妖狐黠颇无数或时人立直当路鹰也侧目若有思世人那得知其故鹰乎鹰乎饥乃尔水衡珍禽饱欲死卫公使鹤鹤不行方信鹰扬当上卿
　　林良戏墨图
　　林君写意不写形笔锋赋物真天成水墨一斗沛生气乾坤万类皆含情水则有声石有影百禽争鸣日不静短胫长吭辨族殊髙飞下逐雌雄并水无射弓山无枭弱能自立强不骄尔我相防齿角利触之不怒皆嚣嚣我愿区中开广域昼行夜宿无戕毒千门万户置此幅
　　风木慈乌图
　　昔年堂前树好时清阴为葢临轩池深根不撼地维定夜夜慈乌来哺儿风一夕卷土至吹得堂前树憔悴树叶落地乌以飞乌雏哑哑啼不去雏欲为乌报含食长天茫茫海云黒安得扶桑千丈枝风吹不动乌寜翼
　　黄昏步溪上见烟月可爱
　　明月在天烟在溪烟中看月无光辉沙禽熟眠潮未响野火歴乱船初归天边杨桞谁家树烟月相含不知数此时幽景寄不真莫是江南梦归路
　　次夜又步溪上
　　月夜不减昨夜好秋霁家家夜饭早蔓青芋子白酒香土门竹舍黄花老农谈悠悠静可听皆説官家今太平斗斛上仓不过概差船防马无兼丁翁哺弱孙妇抱子依依相对桑麻里我愿明月长此光不照离愁照欢喜






　　甬上耆旧诗卷七
　　钦定四库全书
　　甬上耆旧诗卷八
　　监察御史胡文学编
　　序曰岳有五天下之望也而于其所镇之地瞻仰益亲诗曰泰山岩岩鲁邦所瞻是则先为其国之望而后为天下之望也然尤借维岳降神笃生圣贤名士大夫以表其国始足重于天下泰山得长羣岳共推为宗以有吾夫子在也观夫子作歌直以身系泰山存亡盖夫子道在万世不亡即泰山为万世所瞻仰也其余名山数千百分列天下各与所生人物相为引重吾四明高一万八千丈丹山赤水名列第九与蓬丘大谷相接其上两曜星辰通光四穴故号曰四明张衡孙绰诸人稍往来其间名迹未显自天寳皇帝送太子宾客贺知章归四明先生归作四明山注释客经吾乡俱曰贺监旧山川而后四明始名重于天下虽前有孔祐后有谢遗尘俱以高士风格栖迹此山而其文章无所见不足为兹山之重也及鄞江桃源五先生起庆厯中舒袁四君子起淳熙中其德行道学裒然人师时称为四明九先生合荐于一堂以啓来者至成之间杨文懿屠简肃张文定诸公俱上卿宿老身擅斯文余亦称为四明九先生合钞其诗为一卷以鸣再盛于是吾乡道德文章蔚然俱起遂若四明防嵬亦因而孟高斯岂维浙东所瞻固天下之所共翘企者也况当文懿文定时东里西涯并以国家大臣递主文柄诸公继起参错公卿间相与应钟吕协宫商以铿锵节奏使磬筦在宗庙鼔钟在朝廷金石在朋友琴瑟在夫妇此诚盛朝之音也余尝谓大家之文亦如名山岳然其嵯峨独立未尝相竞为高而吐翕云雾自蕴灵奇此山之所以大也即其小者虽一丘一巘亦各具体故曰泰山之于培塿亦类也若后来词家惟知窃冒形状剥裂肤体便欲自附于正宗此犹思叠石以为岳聚土以象二崤者也求其布云敛雨岂可得乎然则世之为伪者即培塿亦笑之况一万八千丈者哉诗曰髙山仰止惟读九先生之诗有焉
　　礼部尚书杨文懿公守陈
　　公字维新母张太夫人梦大星入懐乃姙及公生天庭有黒子七如北斗五嵗读书五行下举于乡第一以进士入翰林五品十六年不调当轴有欲相援者公谢不往私曰吾犹妇也今老矣岂至白头改节孝宗出阁充日讲时太子以奉制立听阁臣请殿下坐讲官宜跪讲公执不从文华大训成进讲凡事涉中官俱削去公曰此不足训为迹其善恶具録以进诸因事开陈兾感上意在侍俱竦然退语曰杨学士真讲官也孝宗即位阁臣忌公拟迁南京吏部侍郎上手除南京二字下之次年改元二月公上劝学听政疏畧曰陛下御极以来听纳忠谏躬览题奏人谓可几尧舜臣愚过虑若内养未深外资未博岂能始终如一伏愿遵祖宗遗制开大小经筵以讲学御早午二朝以听政慎择讲官与之徴诘疑义曲赐清问左右惟置经书及祖宗典训轮阁大臣尝值殿右厢备顾问必使居文华之时多居乾清宫之时少则所得于内者深矣午朝章奏俱亲为裁决有大政则召诸大臣面谕得失使各尽谟议诸臣俱得进言常用天下之耳目为一人之聪明则所资于外者博矣内外交养日深以宏即尧舜何逺之有若日讲午朝徒应故事章奏并付司礼积弊未革臣窃忧其所终上温防报闻次月即御经筵午朝后数年上时召辅臣论政人谓孝宗十八年圣治俱公一疏发之公在部与三原王公恕左右共持正论为阁臣所忌公因屡疏请老且言吏部进退百官众怨所集尚书恕老成公忠然且不免于臣何有盖为阁臣发也诏以本官兼詹事专职史馆乃太息言国家史事有三大阙未举靖难后不记建文帝事使当时朝政与方黄死事诸臣皆阙落无传及今搜采尚可辑补景帝已复位号英宗实录犹书郕戾王附宜改正凡疏留中者即有可传例不登实録宜宣付史馆择而书之疏巳具病不果上适金星犯进贤占者谓贤臣当厄公竟卒上闻讣惊悼赠礼部尚书谥文懿公生平孝友方直喜论著为五经四书私抄常以所见立説务求其是不尽从先儒传注文章力追大家所着有晋庵藁桂坊藁镜川藁东观藁金坡藁铨部藁行世维风编载公为洗马乞假归里次一驿其丞与公抗坐卒然问曰公职洗马日洗几何公漫曰勤则多洗懒则少洗忽有一御史乘传至则公门人也跪而起居此丞乃匍伏请死罪公笑使去其雅量复如此
　　公自为儿时作诗辄能吐竒语在史馆遂以文章名世李文正公称其博采深诣典则沉厚自成一家言而爱君忧国感事写物则得诸三百篇者深盖公诗裒然大家为宗匠所推重固如此矣
　　送何廷秀赴闽臬
　　鹭车驾言迈南望路逶迤原田厌狐防侧伫秋鴈飞轩裳速追饯供张临路岐握手独何赠良无金玉辞高爵岂傒卜盛名顾难居誓言厉姱节皓首不能亏
　　药园幽趣
　　卜屋逺嚣俗僻在燕城隅开园艺仙药数亩躬自鉏灵根入膏土抱罋临清渠逶迤古墙曲依微春雨余牙甲日以长芊芊华叶敷采兰露濡履斵苓云满裾香径歩华月归诵黄虞书此外安所营身心常宴如
　　黄鹤寄周先生
　　黄鹤在人世耻与鸡鹜羣翩然出埃归巢故山云琅珢九臯韵玉署时一闻羽仪不可见南望劳我神愿采琼田草寄之大茅君悠悠岁华晚江海春
　　夏日内馆燕坐感事述寄同官王惟臣
　　丹禁逈幽邃内馆肃沉沉疎帘卷清昼隐几独长吟洪钟委半野时雨度荒岑徙倚歩庭曲绿树放繁隂歌吹起长乐间之钟梵音浮云翳初旭俯仰恻中襟念彼时栖鸟铩羽依故林黄鹤伺同举闗河阻以深莪蒿有永怅松栢多苦心因风寄遥讯慎保双南金
　　赠魏孔渊
　　皎皎越溪女奉帚君子堂珠翠为首饰玉顔炫朝阳寸帛绣河岳指间织流黄攘袖主中馈五味荐鼎烹有亡一黾勉浅泳深乃方十年采葑菲一旦为参商掩鼻竟逢怒束緼谁照亡蛾眉本招嫉况乃兼众长羡彼厉而騃端居以专房葆尔金玉体秉心冽氷霜铅红畀嫫母疏布以为裳谦谦待诸娣婉婉奉尊章无言藁砧逺愁叹损容光白璧汚蝇矢积久自昭彰丧茀有勿逐鳯鸣终锵锵
　　题画
　　云壁隐峩峩沧浪漫修渚竹树郁萧森山风洒疎雨新鴈下湘云幽人何许
　　史馆感怀三首
　　在古左右史言动悉分书由汉至国初有官注起居不知自何嵗史职旷成虗有故始辟馆编纂亦纷如新人叙陈事何啻濶且疎善慝有难审执笔空踌躇
　　国史明是非将以垂万世匪果具三长曷由通五志为冠必待工锦使人学制恶羊能败羣薫犹可同器谁谓天闲中不择驽与骥
　　崔杼弑其主直笔遭刑诛二弟相继死南史犹欲书古人守一职往往思捐躯可怜今世士利害论锱铢
　　书事
　　公孙歌虞殡庄生称绋讴挽歌续遗响百代良悠悠滥觞一以溢遂作滔天流有死必有挽庶人达王侯三良与田横古罕今何稠惜哉操觚士半为谀墓谋狥俗苦难免拒物恒招尤毫端有造化万物自春秋纯冕与猎较孔圣亦何求
　　银豆謡
　　景泰朝宫中颇事奢侈尝以银豆金钱等物撒地使近侍争拾为笑公因作此謡讽之
　　四方金银入天府堆积如山贱如土尚方承诏役良工冶银作豆凡几颗颗颗匀圆两铢重朱圅进入蓬莱宫御手亲将十余把琅琅乱洒金堦下万颗珠玑走玉盘一天雨雹敲鸳瓦中官跽俯鱼鳞集两手如耘竞前拾拾多拾少曾盈袖金珰半堕罗裳绉嬴得天顔一笑懽拜赐归来坐清昼闻知昨日六宫中翠娥拾得黄金豆别有银壶薄如叶并刀剪碎盈丹匣也随银豆洒金堦满地春风飞玉蝶每月中官拾几回豆将盈斗叶成堆日用奢华不曾惜满函犹似雪皑皑谁知此是民膏血一黍半铢非易得内中寳藏固如山悬溜能穿太山石君不见民餐木皮和草根梦想豆食如八珍官仓有米无银籴操瓢尽作沟中瘠明主由来爱一嚬安邦只在恤穷民愿将银豆三千斛活取枯骸百万人
　　送人赴临洮
　　秋日皜皜霜露稀秋江水落鳬鴈飞远客孤舟下南浦临风解缆情依依问君西流向何处云向临洮戍城去洗马初翻浙海波鸣鞭渐拂秦山树秦山西连陇山道满地黄云和白草鸟鼠三春雨雪深鱼龙十月凝氷早氷雪连营嵗巳残将军犹欲歴重闗弯弓逻逤城头路挂剑条支海上山君时谈笑青油幕夜枕交戈晓横槊功成凯奏拜侯封衣冠畵在麒麟阁
　　题秋江别意
　　蛟门九月天霜潦尽潭清水痕改鸿雁来时月满洲蛟龙蛰处云连海君在蛟门客舍中卧聼落叶鸣悲风万里愁心双阙下十年归梦五湖东今朝拂树临江涘病马萧萧挂行李断霞犹照竹山坡新烟正隐梅墟市古渡烟深水满堤败荷枯苇共凄凄縁江客棹将揺橹隔岸人家尚掩闺总戎出郭来相送驿路鸣珂拥賔从杨栁风高鼓吹喧蒹葭露湿旌旗重官亭置酒敞云扉酒酽莼香鲈蠏肥黄花晚对琼筵落白鸟寒冲玉帐飞骊歌乍逐菱歌断更促繁弦随急管舟人时报晚潮生坐客翻嫌晴漏短酒罢临岐对夕阳可怜一别成参商虎蹲山南海荡荡马阻汇北天茫茫蒲帆片幅随风去知向前江泊何处路指东湖雨后山天横冀北烟中树旧日三鳣下讲堂明朝驷马谒明光春风被酒看花处莫忘秋江别意长
　　题李御史琨山水图
　　有山突起何峥嵘下带疉巘纷纵横泰岳千峰表日观天台万仞开霞城平林窈窕连长麓远近人家几茅屋幽亭不见客经过芝草琅玕春自緑石梁横去水涓涓一出前山势渺然彭蠡晴波九江入吴松春涨五湖连孤舟一叶中流渡散尽沙头羣白鹭舟中疑是绣衣人四靣青山随指顾绣衣今去远观风大江南北广西东何处江山如此畵归来説与镜川翁
　　题畵马
　　房星委地光如虹渥洼水与银河通漫説千金大宛种争看八尺荥河龙乗风一跃临空谷凤臆龙耳批竹紫艳煌煌迥射人红光赫赫长歕玉霜蹄蹴踏蓟门秋誓与八骏驱仙辀不知伯乐竟何在尽谓驽骀翻见收几年伏枥柴门里空向西风时掉尾饥肠谁饲玉山禾渴喉谩想瑶池水由是低头逐蹇驴不堪憔悴走泥涂壮心尚自轻千里逸气由来凌九区天闲十二知何处明日长鸣籋云去一顾当空万马羣金鞍玉勒随龙驭
　　过开河
　　客途一路长淮北万里平湖旷无极风埃稍静一推篷忽见湖光与山色平湖万顷际遥天露苇风荷共然红鳞乱跃多逃网白鸟羣飞不避船远山无多才数防雨余秀色浓于染几升螺黛暖初匀半额蛾眉娇不敛对此停舟笑且谈两堤青防栁毵毵更听渔歌引杯酒不须回首羡江南
　　题翠鸟
　　败苇萧萧秋几月花吐黄云未成雪小鸟飞从何处来踏着寒枝带霜折黄腹充盈丹喙长青绡为衣白玉裳美人娇爱不可见云水万里天茫茫
　　山水图
　　青山万仞髙挿天晴岚暖翠浮云连何人结屋在平麓药栏藓径柴门偏潺湲一曲清苹水石矼隐若脩虹起竹杖芒鞵白髪翁长裾歩屐松隂里遥岑一带逺苍苍上有楼台是寳坊赤髭白足知何在门掩緑萝眷昼长
　　题畵
　　一区胜景知何许山色浓如初过雨酒旗茅屋稻花田渔网竹篙芦叶渚水边髙屋客来过坐对楸枰逸兴多捻子连年不曾下旁人烂尽几樵柯
　　朝陵往还即景
　　出郊时极目禾黍徧村畦雁入层云小天围旷野低风沙连塞北烟树接辽西去去前村近槐隂闻午鸡原隰杳无际遥岑倚半霄淡烟新野店斜日古河桥北望三闗近南看万里遥行行到城郭笳鼔襍鸣镳
　　早发西溪往万竹村即景
　　深谷人家住松风散午烟云封数间屋石甃几层田牵犬登山上寻鱼到水边共言生事足乐此太平年
　　游虎丘
　　出城才数里已到白云间但见门临水那知寺有山钟鸣僧出定林动鹤飞还石磴行行遍花宫尽启闗
　　书斋即事
　　性懒过从少朝回日掩闗道情云外鹤诗兴雨中山把盏新花发钩帘乳燕还纷纷市朝里能见几人闲
　　宁波襍咏
　　山颠带海涯竹树映禾麻雪挹猫儿笋雷惊雀觜茶瑞香金作叶茉莉玉为葩六月杨梅熟城西烂紫霞
　　下邳早发
　　客夜耿无寐鸡声促去舟日从平地出天入大河流宇宙双雄剑风霜一敝裘老人能复出孺子愿从游
　　安港阻风
　　一泊几晨暮风涛未可涯荒汀如邑里聨舫是隣家野庙鸦啼竹村庄犬防花鄮山犹不远临眺独含嗟
　　西园襍咏
　　雨歇水平堤园香翠色齐唼苹鳬母健拂栁燕雏低马武伊吾北张骞大夏西吾衰无复梦宅畔且鉏犂
　　夏日东禁道中
　　碧空朱夏日流晖清禁无尘暑气微香藻满渠新鲤跃髙槐夹道乳乌飞金鞍御马追凉出绣服中官走解归忽听跸声花外起黄旗紫葢入彤闱
　　冬日西禁道中
　　霜风万户夕严凝禁籞寒光拂曙增琪树有花山已雪玉田无稼海初氷虎城欲启晨调马兎穴将空晚放鹰回首冻云应散尽鳯凰楼上日髙升
　　赠周廷参张邵龄二知己
　　客牕情思渺无涯麦陇蔬畦浥露华白屋三间连野寺青苔一径入隣家晴烟乱绕庭中树夜雨微沾户外花此地幽徧可乘兴马蹄来去岂嫌賖
　　送张正
　　孤舟明发片帆斜路入松江便是家细原田巳蔓淡烟篱落荳初花好携蠧简宵随月怕引螺杯晓泛霞莫道弓裘容易学几人名誉动京华
　　碧川
　　碧溪流下庙湾东一片蓝光远近同黄枳涯间深映月红兰港外濶涵空五桥冠履行天上万户楼台入镜中直到星洲垂尽处数行花栁散春风
　　癸巳清明谒陵往还之作
　　一路看花过梵宫从人皆挿数枝红惹添归思缘春草消尽余酣爱晚风啼鸟唤人耕垄上好山随我入城中门童稚欢相语留得榆餈待献翁
　　到钱塘
　　繁华自古说钱塘罨畵楼台锦绣坊过客尽谙吴俗语闺人犹学宋宫妆雨连江海波涛壮春入湖山草木香于此正堪穷胜赏笙歌随处醉壶觞
　　躬耕
　　桑树阴阴布糓啼緑萍新水涨芳畦大卿桥畔云千顷孝子坟前雨一犂春草竹筐频饮犊午烟茅屋逺鸣鸡卧龙别却南阳后禾黍年年属老奚
　　客居书事
　　雨余流潦漫横塘庭树垂萝覆短墙新辟荒畦云半湿旧开花窖土犹香酒酣与客听黄鸟书罢呼童树绿杨一径苍苔眠白鹿谁知城市有山庄
　　平坡寺
　　梵王宫殿倚青冥野色山光满户庭樵采松花来供佛僧披槲叶坐谈经防云不东西畆金谷空蟠大小青酒罢吟鞍入城去数声钟磬逺泠泠
　　到江南
　　一到江南域萧然万象清雨余青巘秀云外碧流明竹色朱门徧荷香画舫盈舂鉏藏叶下鸜鹆傍花鸣稚子青荷伞厨人紫芋羮山机成细葛野碓熟香秔酒幔连珠箔菱歌杂鳯笙风沙千里客疑此即蓬瀛
　　北河道中寄唯立
　　马上雨初晴隂凉慰我行才经潞河驿稍望直沽城万户人无病千村糓有成水风消暑气林木动秋声作客身逾健临流思倍清裁书报贤弟兼慰细君情
　　叠石岩
　　别山犹爱山叠石事如戯注水学泉声焚香作云气
　　春江曲
　　春山雨过春江满菱叶长长蒲叶短柳丝一把系郎船好语东风莫吹断
　　感懐
　　韶光欲半栁初芽雪尽青山万里賖遥忆小湖春水濶东风开徧十洲花
　　湖郊即景
　　桃梅初熟芰荷齐緑树隂隂鸟乱啼北渡几潮杨叶鮆南村一雨稻花鸡
　　春城游宴诗
　　蝤蛑石首和椒橙新笋香甘带肉烹非是老饕偏爱此十年不饮故乡羮
　　太子少保吏部尚书碧川杨先生守阯
　　公字维立学者称碧川先生六嵗受经传即通大义以兄文懿公为师于书无所不读然必以六经四书为宗笃行力脩不专事文艺中进士廷试一甲第二授国史编修在馆九年适从兄康简公为奸人所中谪外遂并出公南京公怡然就道曰此吾家盛事何怼耶孝宗即位召充日讲官每进言进君子退小人为治乱之机言甚激切上改容听之出为南京吏部侍郎以星变陈五事上嘉纳焉复召脩防典记载精详史氏莫不推之年七十力请老进吏部尚书致仕公孝友天至终其身少事文懿公比殁为位哭奠者三年目视为不良兄弟三人长文懿次公少弟与妇俱早世所遗二孤养之逾于已出同爨者三世巳而食指益众请分食公乃以上田十余畆奉父祀文懿公诸子受田九十余畆弟遗孤受田六十八畆公自受十九畆人俱谓不均公曰吾兄早宦今薄田多其所置少弟不禄早世二子孤贫稍以此资之吾尚有一官可望也公初归田有积俸四百金将分授二子适康简公为逆瑾罚输米千二百石苦无措公尽出与之夫人少有靳色公怒曰兄弟急难岂暇顾其子耶公性重黙与人语温温易接若义有不可辄怫然终莫能夺家居有贡使造谒公上座置之席隅与语甚严正既退客谓公宜少霁顔色公曰吾大臣不可失中国体御史张君公门士也初按郡乘夜先诣公公问曰御史未谒庙何先枉临张君屏左右曰恐有所赐教耳公正色曰疑老夫以事相干岂待我意耶遂黙不答张君惶恐而去尝与郡守褚公从兄康简公出送屠太宰行康简曰特具小羔奉饯褚守笑谓公曰若老先生当直言小羊耳公怫然曰先兄初发解予忝继之人皆呼余小解元及俱为学士人亦呼小学士后俱为吏部侍郎人复称小侍郎未闻直以小杨见呼公何从得此语褚守至谢罪乃已正徳七年公年七十七其生辰七月七日公命诸子置酒陈鼓乐尽召同族数百人欢饮竟日别去公徐曰此会后未可期也众茫然至中秋先生无疾而逝所着诗文集及他撰述十余种
　　初杨氏里中花木往往有连理双瓣者里人窃异之不知其何祥也既而公与兄守陈皆举乡试第一皆甲科髙等官翰林对掌两京学士位并少宰方知其兆余尝按公家乘三世大父栖芸先生范赠吏部右侍郎生三子长自惩公父赠吏部侍郎子守陈进士礼部尚书諡文懿次即公进士太子少保吏部尚书次自悆公仲父赠大理寺卿子守随进士太子少保工部尚书諡康简少自忞公季父赠兵部员外郎子守隅进士广西布政使文懿公二子茂元进士刑部右侍郎茂仁进士四川按察使而公壻陆偁进士按察副使三外孙长钶进士副都御史次铨进士广东布政使少釴一甲第二山东按察副使次壻李堂进士工部侍郎盖公少传文懿之学一门次授七业俱成并为国家名臣及陆氏诸外孙俱经指授能世外大父科名盖东南文献于斯为极盛矣
　　古诗
　　焚书有禁令博士书不焚萧何收图籍不知收典坟项氏火秦宫博士书始燔残编出孔壁天未丧斯文修汉儒手亦各尊所闻寥寥千载下先后乱其真全经乆已失其罪非一秦
　　范蠡大夫种同谋终霸越蠡去思全身种留欲全节楚人仕越中翩然谁能遏种居父母邦何忍便永诀蠡以尺书招种病不朝谒乌喙信谗言属镂赐之决哀哉大夫死尺书为之孽上天徒苍苍千载犹愤结
　　归思
　　鹏抟万里余不如沙上鳬鳯翔千仞表不如屋上乌鳬雏能傍母慈乌能反哺鹏鳯虽高举二鸟之不如我为浮名累别母来京都定省一以旷音问亦云疎不胜孺慕情泪下沾衣裾如何天性恩乃为名利渝拂衣便东归慰我堂上慈怀哉鳬与乌吾与尔为徒
　　赠别王原常
　　西北有高楼逶迤上千仞廻栏俯绿水阿阁凌青云中有弦歌曲知者识其真自云良家子选择趋严宸佩玉曵罗裳欲以充下陈朱顔俗不薄燕赵多美人无盐逐乡里毛施亦逡巡容华恐消歇抚心一以矉明德茍不亏燕婉终相亲芙蓉湛秋水桃李熙阳春随时爱容辉无为长苦辛
　　赋得洞庭湖送侯公矩佥宪
　　我闻洞庭湖逺在巴陵道含山复呑谷洪波际天杪古来题咏人无如杜陵老朝阳一鳯鸣千古喑百鸟如彼黄鹤楼李白不复道吾才非谪仙下笔为压倒况未临此湖狂唫何草草所志不在诗因之寄怀抱愿君胸次间与湖同大小百川尽倾输万象皆明了秋涛动山岳春波润枯稿浩气蒸作云为霖施八表
　　喜雨次沈侍郎韵
　　方春苦恒旸冲风起浮田畴拆纹洿泽枯蚶蛤郁攸复为灾熛忽不可防曲突朝徙薪防虞夜移榻纵隂北门开闭阳南门阖仲舒今秩宗问之笑不答但云人意诚自与天心合纠众各致斋端居在深閤兽锦易素衣马衔脱金匼分祀徧雩坛俯躬伏蒲盖索神靡不举占天敢容襍垤蚁移新封巢鹳鸣古塔一雨初未厌三日竟已帀麦苖润囘青藤花湿挂衲农乐呼乌乌女红歌踏踏毕方杳无踪飞亷亦衰飒南都百万家欢笑声襍遝东作自此兴省耕重相拉行厨有宿煤代薪宁用蜡当呼田父来喜雨共倾榼
　　喜雨之作人各二篇因再次前韵
　　旱久雨乍晴街衢走嚣花残失蝶蜂草润鸣蛙蛤皇州春正深燕寝香未防题封山公啓对坐陈蕃榻诗筒时往来尺牍互开阖司空歌阳春寡和谁能答平生馆阁俦高兴符节合太宰李杜坛好贤公孙閤矢口唾成珠笔史汉流匼宗伯今董狐瀛洲旧推盖【登瀛学士有盖文达】才华老愈新志虑纯不襍翰长有马融同年登雁塔长城擅五言破敌围三帀嗟予韈线才无足缀短衲诗人有冠冕能不弃革踏志喜慕欧阳牧民思衞飒催耕布谷鸣劝课轮蹄遝麦秀绿方滋桑柔青可拉宾从皆兰金貎言匪栀蜡莫误尚书期还倾侍郎榼
　　喜雨之作承教再三重以上已诗见赐复次前韵奉答
　　我观古韵书字无土从盍壒字于盖翻协音不同蛤苍颉九方臯眼电谁能防牝骊报牡黄偏倚误临榻得精或忘粗开口音反阖沈约谱四声天子亲问答平仄毫发分清浊宫商合岂若蛙黾鸣无谓祗閤閤水木有本源衣裳有冠匼谁知百世后车葢混茅葢司空休文裔家学精不襍声律永明体字书多寳塔用韵公岂讹阅书吾未帀坡仙非钝根玉带博禅衲韩诗逸旁韵飞黄恣腾踏羣疑宿雾消两腋清风飒喜雨赓未休上已吟复遝无烦问舌存岂虑伤齿拉欣然觞咏间刻烛销红蜡吟成一字安直抵千金榼
　　大兄和东坡龙钟三十九诗见寄次韵奉答
　　先世本儒宗环堵图书半传家峄阳桐一唱而三叹吾兄博羣书礼乐勤服玩开口韶钧鸣下笔云雾散一举冠同乡结交青云伴制防对天人名声腾月旦朝趋金马门日食青玉案汗简手编摩一一书治乱诗文驰四方应酬失栉盥先后十年余一阶迁陟缓节操氷霜同忠诚日月贯行年未四旬志强力不愞胡为诧龙钟置我肠中炭愿保千金躯逍遥在三馆夏宜葛苎凉冬宜狐貉煗重为皇家珍饔飱加白粲
　　奉贺家大人署德化县
　　瓦砾创残地春来土不毛士风忘俎豆民俗竞锥刀文庙檐穿棘公防柱结蒿于焉施政教朝暮不辞劳抚绥才两月犬足已生毛有地皆牵犊无人更佩刀闲栽庭外柳渐见狱中蒿从此居官逸都忘案牍劳
　　陈方伯邀观惠山泉
　　古庙三贤在方塘一鉴开水流螭吻出源发鹫峯来树影波心见茶香云外栽竹炉有风味醒却紫霞杯
　　甲子元日
　　去年正月候朝叅此日瞻天北斗南新喜岁华逢甲子早传家事付丁男避贤未许六旬九祝圣惟呼万岁三重禄坐叨无以报伐檀每诵不胜慙
　　和武靖侯赵公赏花诗韵
　　花蕚堂前鹊噪檐怡怡情兴为谁添朱门急递书函到白绢斜封印色黏入眼新诗皆似锦惊心险韵莫如盐吾兄信口天然妙愧我诗才撚断髯【与大兄同和】
　　伞盖三檐兼两檐轮蹄偏为赏花添鸟啼深树千声转蜂掇花英两股黏玉液醉人甘似蜜粉花当靣白如盐兴来就此题诗句龙剂流香兎秃髯
　　宿雾初收雨过檐侯门池馆绿隂添波间香饵金鳞出叶下黐竿翠羽黏谩遣易牙调异馔不教符朗识生盐酒阑夜色清如水露滴松梢湿老髯
　　岭南荒丑扰穷檐仗銊遥征灶日添横石刬开无复阻大藤划断不教黏首功何但三千级军石曽资十万盐共説图麟充国胄轶伦重比汉家髯
　　戎衣重甲铠重檐曽向沙塲鋭气添刁斗夜鸣霜气逼牙旗冻裂雪花黏赤霑辔上龙流血白蘸盘中虎作盐闻道当时宣露布天顔一笑动龙髯
　　五色祥云拥殿檐太平祥瑞近来添牙旗玉帐闲无事紫气黄尘逈不黏振旅何尝忘俎豆筹边已免税茶盐词林正遂天伦乐忽漫相招展笑髯
　　数仞门墙百尺檐登龙声价几人添诗书元帅身将老竹帛功名墨尚黏对酒还教停鼓吹烹茶不许入姜盐承欢侍宴羣公子白面腰黄颊未髯
　　春深满耳鸟鸣檐景物撩人兴趣添柳外貂蝉金翠闪花间毬马紫红黏龙绡细舞垂垂手象板轻歌昔昔盐主客情亲欢宴久一帘风色动虾髯
　　南坡高卧北窻檐眄睐庭柯晚翠添敛翮来归知鸟倦升高不返见蜗黏醉吟诗句敲铜鉢病检医方链石盐却忆壮年提一剑功名如摘颔间髯
　　燕罢归来向晚檐一门和气笑声添竹林凉月琴尊待棠棣春风蕚蔕黏赓咏尽谐音与律妍无论絮和盐诸孙问事谁嗔喝膝下娇儿也挽髯
　　与杨廷俊同斋
　　同官同姓又同阶同作宫僚共宿斋四壁寒声风刮户一帘清影月侵堦奚童秉烛烧香篆侍史收衣护祭牌坐久话阑心似水尘氛无路入襟怀
　　别墅
　　廛市西头别有天芋区桃圃近相连绕城春水鱼浮沼负郭秋风鹤在田书幔影飘荷叶外酒炉香入稻花边主人高步瀛洲上犹自哦诗忆辋川
　　饮大理家兄宅时驾部弟秋官侄及君美御史时升府丞两壻皆在席醉吟一首
　　几年离索重相逢笑语哄堂意气浓薛氏弟兄三附鳯桓家女壻两乗龙竹林更有青云器棘寺新开绿蚁封家庆合欢防帝德勉图勲业佐时雍
　　上元后一日前客再次童太常韵
　　座拥红炉雪未消清卿诗就倡诸寮狂吟笔讶长虹短剧饮杯嫌太白么六出花明天作月九华灯逈夜如朝酒阑客散长安道万井瑶光映玉貂
　　上元后与维新维贞二兄小酌时维贞以应天府丞入觐
　　聨骑珂声叠里闾紫荆花底解金鱼苏家宣政同朝久谢客东嘉述职初酒啓黄封中禁出烛销红蜡上元余良宵漫叙天伦乐月转觚棱映绮疏
　　到家喜入新第
　　新居门瞰日湖边一脉南来自碧川爽垲更新齐相宅清寒依旧广文氊无何文字五千卷有此辛勤三十年歌咏落成贻后世能师吾俭是为贤
　　次韵寄侄茂仁郎中
　　南国移居有竹衙平安消息报京华傍篱已见新生笋穿径还侵旧种麻每对此君思小阮无繇缩地与陵霞重怀文懿归游处啼鸟惊心泪溅花
　　寿直庵黄君七十
　　纳凉夜对老人星儿辈前趍适过庭言説贡生家有父年过莱子鬓犹青孟春初度三蓂荚清世高风一草亭我为题诗遥上寿鹤飞南去入沧溟
　　冻笔
　　章台頴脱出羣伦日染龙香剂润身涉署氷衔头欲秃题封山啓迹还新中心正直端应壮小字模糊大转神莫话秦人少恩事不遗黎老咏皇仁
　　闲居漫兴
　　公署抽毫每隔旬私居终日乐闲身满床黄卷为师友排闼青山作主宾一任漫天风絮乱祗怜匝地雨苔新日高卧听莺声巧不唤鸡鸣待漏人
　　寿史母一百一岁
　　峩峩珠翟翠云稠堂北高居寿最优大衍再周重挂一平壶百刻又添筹贤孙及第传金帖令子悬车尚白头屈指古今能有几题诗更祝八千秋
　　竹茶罏次吴原博谕德韵
　　渭滨苍翠隔云泉谁取编排事茗煎鳯阁舍人工创物秋灵公子巧模前火红松叶汤初沸月白桃花客未眠饮罢雪香三弄笛闲中清趣几人全
　　视篆后二日得孪子
　　日出东城啼乳乌檐前干鹊又相呼判花公署方投笔坐草私门又挂弧自笑秋生并蔕休嘲老蚌出双珠多男且得寛怀抱未计将来贤与愚
　　纸帐
　　楮生平素懒谈只学垂帷到暮年午蝶有时同寤寐秋蚊无路得夤缘虚中唯见室生白覆下何愁屋有天自笑梦中翻识路月明曽到故人边
　　得请喜复原韵
　　去岁蜩鸣入觐来今年莺啭出金台四时有序成功退六十犹痴了事囘钟阜晓山青抹黛秦淮春水绿于苔濯缨还向江东去免得风吹扑面埃
　　园亭家宴次大兄韵
　　风吹香径晚菲菲落尽红芳蝶过稀却是蔓青花独秀春深犹解驻清晖
　　应制赋苔
　　禁苑初收宿雨天玉阶辇道碧苔鲜君王自是稀游幸一任飞花防翠钱
　　工部右侍郎堇山李先生堂
　　公生时父梦人抱儿从日湖陆司冦家来及生果异八嵗日记数千言每出语辄惊坐客及冠先辈洪石田先生字曰时升为説以励之举于乡坐南太学与麻城李文祥俱以诗名时称为二李中进士授工部主事监税芜湖中官宋昻指取御木困商人其势张甚公至力尼之寛商课严立籍记昻蟊猎无所深衔之自后中官遂不踵差迁营缮郎中值清宁宫灾为太皇太后寝所上手诏营建公请发内帑无徴民以答天戒众议工费既定公请减十之五及告成尚赢其十之三诏进公二阶公三疏力辞谓营缮乃臣本职钱谷出入尤士类名检所闗不敢膺殊典以招物议次年重建礼部脩阙里俱取给前积益为司空倚重复奏省元宵灯火縻费取囘烧造窑器内臣痛抑宁藩滥请及罢吉郑诸府非时造作公私赖之迁应天府丞防嵗饥盗贼蠭起相聚公单骑谕以祸福惟斩其首乱者余尽解散当轴俱谓公可属大事应天乡试有贿通得举者公提调为奏黜三人歴迁工部右侍郎督修徐汴河镇守河南太监廖堂与逆瑾表里深嫉公竟为所中因力请疾归里诏许公乘传痊日有司劝驾乾清宫灾朝议起之不果公归里十余年筑堇山草堂著书其中每云吾自十五至三十学为仕也皆皮肤自三十至五十仕而学也皆土苴四十乞身五十得请冀由史而经即事求道辩疑衍义以待后之人所着有正学类编四明文献志堇山全集学者称堇山先生
　　拟古
　　谪龙乖雨令洊雷失帝威蟇藏月乃食蜃毒星掩辉颠风坤噎气击雹物遭痱兽惊岳揺震鲸奔海沸飞触山天维缺射日阳光防谁为咎沴气感召随化机王祯百灵顺咸若彛典徽忧懐叹杞国何事独沾衣
　　蝜蝂亦防虫贪心若不足金防欲聚陵黍登愿弥谷寜知稊米躯一芥巳盈腹不鉴海贾愚腰纒竟沉覆亦如紫峯驼脊负驰冈陆千金输阿谁终为翠釡肉吁嗟激水鹏海运风云逐扶揺九万程翼巨不容粟
　　拟古送仪部杨君谦致仕归东吴
　　朔风吹华发驱车出都门雪消原野润爽肃无尘昏行行望吴防白云依逺村俯怜丘壑姿仰衔海岳恩身完道乃立志适理斯存达人防有见耿耿胡具论
　　南行歌
　　劝君莫唱南行歌幽夕闻歌更呜咽潞河锦防指天津载满鱼盐沽海竭田亩樵苏屋宇薪千里帆樯宫府列所司贡献立程规器皿厨珍惩莽裂触禁愆期条例新入金赎罪可即雪乗时行令玩物华弋猎遨嬉忘岁月守衞鞕驱抚按趋齐鲁淮阳势如长江天堑布龙舟平履金山登嵲步千官戎服鲜驾近留都咸伏谒六军万骑塞闾阎随处观风矜琐屑剧戯抢攘法从先入城百技喧旧阙宣传苖狩起钟山麋鹿潜踪鸟避节龙江彩绮鬬划船角撼金钲鼓挝羯网罟星罗武湖浪説吞舟鱼可截甲胄跻攀牛首游士马舆尸触炎热长干兵器动哀鸣晋石讹言自消灭皇朝景命比天齐杞国何须泪垂血翠华归驭忽倦勤导俑羣奸膏斧钺山陵北拱眼成枯贞白臣心何处揭
　　题家藏堇山庄小景图歌
　　四明四面山列屏佛头螺髻咸献形直与扶桑接天尽逺妆近抹千里青堇山居士眼何小甘倚一拳藏拙老赤堇原分乌喙名岂不慙芝愧瑶草拙翁闻笑但低头腐朽未许污冈丘秦汉因兹起封邑敢与岩壑论春秋适然先世遗薄田结屋可望山之颠课农乗兴即长往安流五里归放船半生京宦淹南北曽假丹青寓心目赐还骸骨又几年今日山庄悬此幅看来不辨山与图晴峯润墨争模糊溪籁松簧送繁奏此身如在氷玉壶烹鲜开酿香满屋醉眼呈书信口读心期粒饱秋日黄更愿桑垂春雨绿庄前晓霁岚雾消堇山桥去不断桥直向天童跻太白东寻玉几攀金鳌沙溪庵吊深宁墓史相大坟僧闯户采得灵峯方竹笻赵陵几冢榛迷路探奇欲再力不胜阖门坐听山鸟鸣欲示儿童假图景囘江逺泝溟渤清
　　武基道中
　　野馆夹通津看花驻马频暖风廻宿麦甘雨及残春雀乳羣相咏莺雏语未真亦知归路晚诗景苦留人
　　堇山庄杂咏
　　嬾步出柴扉心情与世违偶逢樵父语渐觉故人稀牕啓流萤乱梁空乳燕归游仙空有梦骸骨本来非红叶乱纷纷秋光到小村莫怜蒲柳脆幸与菊松存猿狖饕山果牛羊恋荜门石牀凉不寐流水激篱根歩觉行云缓人惊白发新水声宜入夜树老不禁春欲与山为主还留月送宾终南非防径何处不容身薜荔隐山家层峦入径斜著书人未老习静思无涯雨意收黄雾云容暖白沙课耕询税额欲免吏如麻
　　甬江
　　出郭偶乗风天终吾道东醒心还愧影谢事每书空水鸟依人白江花信意红余年诗谱在寂莫酒杯中江柳愧先秋风光即柳州潮声疑旧雨暝色弄新愁独喜天青眼人惊浪白头微阳方布暖莫遣瘴云浮
　　登天封塔
　　瑶空露玉簪试脚上危尖日近光揺幌岚清翠入檐天风凉飒飒花雨晚纎纎笑指云霄逼星辰手可拈风暖正云闲危栏怯近攀眼中分世界鸟外列江山南斗云霄上东溟浩渺间乗槎余逸兴高处不愁寒
　　病起
　　久静成枯石栽松记鹤年旧遗非草芥时辈见曽井泥泉乖雨风高爵避鹯椰榆人鬼梦凡骨本非仙
　　春夜听雨志喜
　　为悉灌园情挑灯听雨声四郊春雨足一枕夜堂清红忆花如染青怜树欲晴明朝南郭外沙软马蹄轻
　　夏日游翠山寺寻张即之秘阁遗事
　　五月桃源路山深不见花绿肥梅荐玉黄实蔓垂磴伏云根断溪长鸟道賖梵宫天设险僧饭熟胡麻正德丁卯冬以府丞应召寓德州永庆寺奉寄仁仲家兄商决去就之怀用苏集韵【二首】
　　江湖踪迹叹参商梦入明光觅旧行自笑天涯身未稳何如林下日还长三间白屋书充栋十亩红粳业在乡独坐客牕风雨急无由缩地卜行藏
　　客中怀抱几囘开心事都凭雁往来当路有岐应惜往畏途知止合怜才正愁门外尘封睫且觅床头酒晕腮千里鄮江晴涨绿几时荡桨亦奇哉
　　山庄谩兴
　　轻风吹袂步晴堤晓树拖岚路欲迷茅屋可容溪月小钓船不碍石桥低原田布糓催春草篱落炊烟报午鸡寂莫逋仙千载后何人真隐上新题
　　重游天童和同行王侍御韵
　　长风十里散云围登尽危峯思欲飞路夹青山天有障林飘红叶鸟无衣玲珑石应千岩响太白冈通一线微幽谷惊传骢马使不妨老稚款柴扉
　　秋江漫兴
　　凉风一夜发东溟庭叶声催客鬓星露重更怜秋月白烟轻倍见海天青乔松积岁期成珀老鹤长鸣忽堕翎过眼风华何足问谩临池靣数浮萍
　　溪山春暮呈魏云松先生
　　闲坐溪头看落霞飞来片片防晴沙春归不了莺花梦节去还留燕子家稚女攀桑收野茧老人烧竹焙山茶小堂靣靣流寒玉风景依稀似若耶
　　东钱湖絶句
　　东湖风景过西湖史相祠宫列画图不用舟人频指防留诗欲吊岳坟孤
　　相公囊括宋山河凿石穿云作补陀若见厓山还好景慈元宫殿碧嵯峨【游补陀洞天】
　　深山何物仆穹碑石穴金丸祸已随莫叹师王空一椁穆陵遗事更堪悲【仆碑】
　　梵王宫殿七浮图殿趾层层漫绿芜幸有老松人不剪满林落日正啼乌【大慈寺】
　　太子太保兵部尚书张文定公邦竒
　　公字常甫母沈太夫人方姙梦神人奉玉笈寳籖相授及生公有云如盖降于庭少资性絶人于书无所不读精思善学期造为圣贤年十四即能著作十七举以明经计偕中进士改庶吉士内阁刘文靖公李文正公每称公不容口由是名重馆阁问正徳初年进简讨时逆阉刘瑾擅政朝士多附其门公居常愤愤着张骞乘槎赋以见意盖以瑾喻西域以骞喻附瑾者也竟力请补外以便迎养出为湖广提学副使公至楚修岳麓明山二书院身为诸生説经且下令曰学不师孔顔行不希曾闵即有文如雄褒吾且斥之世庙时在安陆藩欲就学告试公为别设一台课文送入学至今张提学名重楚中未几竟致仕嘉靖改元起为四川福建提学歴国子祭酒南京吏部侍郎居父忧帝尝奉章圣皇太后过天夀山谒诸陵言及择相太后曰先王尝言提学张邦竒器识他日必为太平宰相其人安在帝谢曰尚未用也即不竢公服阕召为吏部侍郎帝每阅公章奏辄称善以指书公名衣带间宫监数望见以白公公答曰上用我当以尧舜之道进舍我亦有田可耕此非吾所闗心也诸珰为色沮帝常与翊国郭公内阁李文康公论及人才二公谓公学行文章当世第一帝欣然曰朕意亦然时公迁左侍郎摄太宰故事选部除擢率先白政府公曰黜陟自有至公今乃觇当轴为用舍岂国家设铨衡意耶遂不往白李公心不平适主断诏狱翊国夜舁金四万诣公第请寛其家人罪公不受曰法者天下所共即天子亦不得私之况我曹耶卒入其罪翊国更深衔之及帝欲迁公太宰此二人竟尼之且别使人摄公不为动帝数欲相公都尉崔公秉一陶真人俱帝所最幸闻其语因各遣人道意但一枉临即可得相公谢终不往裕景二王册封朝议谓秦晋齐楚建国甚多今宜营浙闽以均民力公独不可曰江南财赋所出且接壤留都国初封吴王即改于周二百年来谁敢复建此议事遂寝帝慕道于无逸殿改称永光宫欲令内直大臣簪冠如道家内阁夏公谋之公答曰使我等背圣人不能从也母老乆思故乡今日乞归有名矣诸公任为之帝闻乃止同里部郎丰坊坐废家居数从公求复用公不可乃辑世统谓圣祖系出文王宜建明堂封禅以示万世为图説成帙献之帝惑其言心动召所幸诸大臣与语俱请退谘于公公曰其人少有文学行多不检圣朝岂乏此一人今郊庙土木大兴疆场不靖若复有此举海内何堪诸大臣以复帝更召公赐问公答如初帝乃止坊乆上卿云颂以伺意帝终念公言但宣付史馆而已坊竟不用太后将合献陵帝召诸大臣曰廷臣惟张邦竒至孝可授礼部尚书兼都御史以行翊国奏曰张某虽诚谨然其才不足大用且年浅严相嵩乆嫉公亦奏曰国家礼卿无兼宪职例帝黙然而罢公复以母年逾九十力请改南乃出为南京兵部尚书然帝常念公辄曰张某何在数欲召公入相嵩更具宻劄谓公性至孝母老不乐北来即强之必不为用也帝颇信之防荧惑入南斗留都雷震中夜星殒于江公谓天变异常宜严武备占者曰应在徳望重臣次日公不能冠栉卒年六十有一是日鄞江潮赤涌起髙丈余帝闻讣惊悼数曰可惜张某可惜张某即面谕辅臣遣恤俱谓例应自请乃止后阁中拟谥以文恪文敏进帝于疏右御书云人谓张邦竒真道学抹去原拟四字大书定字于后赠太子太保
　　苦雨
　　孟夏乃淫雨朱光转凄其出门泥淖深平畴漫成池雨龙一离窟痴云挟遨嬉淫淫翳空下滔滔无厌期灵湫至大顶蛭螾鸣其涯风波倘失据卼臲当告谁梭悬虽复奋鱼腹终堪疑吁嗟望岁心闵闵谁能知
　　迎春
　　二曜递升降隂阳互推移隂阳各异致平均乃其归君看至赜里象数无偏奇凝寒既已极冉冉生光晖庻形自终始谁能测其机苍天不自言知天一何希
　　去冬大江南积雪平茅屋经年理丝者褐短不掩腹惟见貂裘子环炉向醁一饮千黄金弃置纨与縠沉思终永夜感叹泪盈掬青春获我心暖气先穷谷
　　闭门终日坐不知天地春鸿钧一以动百物相鲜新忆昨雕落时梅李各有仁如今发生气亦复资絪緼太和絶渣滓太虚无私亲达人均四海愚者分比隣嗟予二三友欢防当及辰我有一尊酒可以陶吾真
　　惑兴
　　明主录忠良鼎餗酬明德世运一以迁有时荣藿食藿食非所荣清修表孤特如何眯目子势利纷相射缇防空十重卞璞委荆棘矫矫皇甫规超然分玉石呼卿问雁门倒屣迎缝掖
　　送王宜学编修谪官三河驿【二首】
　　悠悠天地间万里亦人世人世无险夷所贵展心意况子抗忠言投荒本非愧何事当别离使我心如醉岂为儿女情徒滋生别泪收泪发狂歌傍人鲜能防明月悬高秋照我心中事
　　若华照四海霭霭凝浮隂挥之不可得忧心日钦钦岭南多佳树隆冬见青林去去逺垢氛聊以澄烦襟绿衣无怨言白华多苦心愿子崇明德永言终令音
　　次惟静叔韵
　　茅堂对东壁逺天明黛额渺然思丹砂何劳歌白石岸柳生微风池荷弄圆碧中庭閴无人明月暂嘉客招邀未成眠对酒忽心惕焉得假流光乗之登太液
　　吾庐傍东溟万里一片月羣仙或来过散风如飞雪长空杳霭中到处笙歌发卢敖于下界怅望清影没轻驾思暂停长风吹未歇北海与南山瞬息一飞越崔嵬阆风颠恣意覧奇絶
　　游方广寺简严太史【寺在衡岳足宋朱张二先生尝游咏于此】
　　胜防臻名流奇探极幽薮但觅方广真不问崕蹊隄越险倩松乔跻危病贲黝巘絶疑天低阬深诧坤厚隂风泼地寒清溪挂崖吼燕石晴复飞虬藤冻还走羣峰角低昻乱石相牝牡获胜古所欢行疲君莫咎君看废寺中釡尘僧骨朽朱张独何人智勇名斯久
　　祝融峯
　　危峯逾万仭众峯不敢并到此得大观超然称心境扪星或低头望日不引领分明见圆仪怳惚凌倒景时月当坤隂霜林肃而静雷池日夜干云雷殊未醒我欲囘阳春叩此祝融顶
　　送张防泉上舍还天台
　　寒林晓色静游子信南征纹峯漾晴彩疎松畅鸿声别家既二载归笥惟一经瞻云北都思倚门南郭情知子不可留执手心怦怦天台控三岛石脉通四明况复雁宕山峥嵘连赤城将呼赤松子并拉安期生大宇月为烛天衢云作軿相期弄瀑布周游下蓬瀛
　　雨后过东乡即事
　　盆浦收夜雷老龙仍卧矣雨色生夏寒晨风薄罗绮携舟向逺山村店类廛市波恬若铺席倚篷如隐几濯濯江柳长森森冡松穉新苖刺平畴麦秀旷盈视树覆川更幽鸟呼云欲起鳬鹥自浮沉冈峦漫推倚忆昨游全荆岁驰千万里衡山五方岳洞庭天下水吾乡此山川大小非伦拟幽事亦不稀触目总元理沧溟在东南茫洋大无比有兴欲乗桴谁为由也喜
　　楼外鹊巢始成
　　当楼乌桕树高可五丈余干鹊来经营晨夕看拮据不待施斧凿又不事杗枢惊飚万木撼孤悬常晏如归栖何彊彊戢左右复舒岂徒睦中冓亦以防外虞宇宙万伙类物物各有居荡子行不返使我泪盈裾
　　下峡
　　乗桴下三峡山水分峥嵘支危攫虎豹逐驶奔蛟鲸滩声混晴雨峯影淆晦明不见星月光但闻猿狖声迢迢甬东路凄凄湘水情庭闱属遥想鱼雁久沉防缅怀易播人古道今谁并
　　蟠龙山
　　登蟠龙兮高絶尘十转百转囘囘新小桥岩壑迸流水中有石室居仙人斜阳在树白鹤鸣长峯短峯殊晦明须洞口隂风起吹作瑶空飞练声
　　题畵【内书馆为中监走笔】
　　垂杨拂水波粼粼清秋意象何鲜新翠禽一个立危杪雎鸠两两鸣相亲鹭丝虽好心匪仁腥我沧洲之绿苹幽林落日尔飞去慎勿重来窥紫鳞
　　鹰逐鹭图
　　我观羣鸟中除却苍鹰尽凡羽君不见黄金眸白玉距凌空一下急于雨鹭丝何不早窜伏到此惊奔向何许忆昔在林臯翻飞矜羽毛羽毛虽好不中用凭君识取真英豪
　　题画
　　鸠性爱雨花爱晴同倚东风不同情春光二月浓于酒双鸠醉寐不复鸣双鸠不鸣花相语无令鸠醒呌天雨
　　题扇面图赠且翁叔
　　金峩雪窦高入云西有万顷田畇畇下头庄边香稻熟风景依稀似鹿门小舟棹入焚修桥钓丝揺曵风萧萧槎湖新水绿于酒拟筑糟丘千仞高
　　小寒食绵州同兵备宪副曽鳯陂登春酣亭
　　春风吹上春酣亭江山图画开新晴尊前柳花如雪舞树杪淑气催莺声忆昨空亭人叹息凋尽芙蓉秋水碧使君一日下绵州遂有楼台高百尺我亦明山旧隐沦歇马溪头问春色一杯破尽寒食寒似醉繁花露浓夕曽公曽公本英志见汝先朝几封事近日谈复有神听之动我凌云思涪江浄洗白鸥心柱史隐动青牛气何必区区怀故山此中亦有君平肆
　　冬日杂咏次东沙叔韵
　　云外蒹葭冷山亭尽日幽百年双鬓改万古一尘流陇树知今腊篱花误昨秋独醒谁似侣湖上片峯悠草枯连野旷牛饱背童归独鹘饥偏厉孤云冻不飞松风哀涧玉苔石曵寒衣霜白鸣鸿逺潭光溅竹扉地僻少人事柴门偶一开山农鎌糓去渔父卖鲜来物色全归竹霜威或贯苔路岐吾自谂不作阮生哀
　　房村闸下阻浅答屠东明韵
　　河伯尔何在黄尘又烈风堪嗟今日路不与昔年同满饮事皆足浩歌心自通平成留禹绩谁复缵前功望望舞雩近况兹春暮风临流酒伴在登陆射夫同源水渟还决人生蹇是通五丁真自力一雨防收功
　　题画牛
　　碧树肩斜日儿童纵寝多坳塘初注水平野正肥荷西蜀表衣使南山短布歌圣皇躬借罢春雨万烟蓑
　　欲入巴峡久雨水涨不果改由夷陵新开山路絶险
　　客子愁无路秋霖涨蜀川舍舟凌絶巘披棘度寒烟俯视云如水翻疑地似天偶然逢帝谪直此作扳缘
　　西山汪氏积庆庵
　　冲雨入西防松堂逈隔尘烹泉汲岩骨斸笋抉沙唇细柳千溪暝新禽万壑春故家文献在散帙见前人
　　赠何积夫兄弟
　　君家好兄弟秋水出芙蓉故国一相见春风千树舂溪晴云隔寺山静月流钟短阁厌厌夜荆花入座浓
　　游西山溪隐庵题壁
　　扪萝觅溪隐爱竹坐禅闗霁日树头树淡烟山外山登桥窥烂漫入谷听绵蛮无限东君意芳尊夜未还
　　和人宿碧云寺之作
　　谷口树连寺深林天色微溪晴羣马渡岩暝一僧归鸟语喧将宿星芒动欲飞梦醒钟磬后风雨是耶非
　　郊斋次紫岩冡宰韵
　　禁城杨柳欲垂丝圣主亲将大辂时云拂紫宫双彩佩日临黄道几华旗条风拟应人多福瑞雪先占岁不饥遥想穆清通帝德五方灵贶九重知
　　翠壁修篁映小斋翘瞻宸极正虚怀灵坛夜月趋羣辟清跸春风静六街明水自聨苍璧莹黄钟尤与上辛谐由来一德天心格霁日卿云处处佳
　　早入承天门见鸦
　　哑哑慈乌拂曙飞羣来魏阙似迎晖鸾台鳯阁频相见珠树瑶池任所归屋集主恩推更好幕栖边事报仍稀绕心不用劳三匝风静乔枝正可依
　　新修官舍后池桥构草亭其上扶慈闱登憇
　　喜见慈龄九十三板桥登降力犹堪引流淮水成方沼分翠钟陵结小庵香绕轩舆风满院影翻衣防日当檐圣朝河海皆清晏梦得公余乐事兼
　　次韵答严侍读见怀之作
　　从别衡山有梦亲孤怀何日向君陈秣陵城阙新承宠甬水园庐旧食贫风雨昼惊南史笔烟花秋老北扉身应怜琪树青阳节生傍隂厓不见春
　　游慈溪清道观
　　将寻仙迹野江滨解防江潮防有神修竹墙头云甃石老松门外藓封鳞路穷危磴浑忘俗山向深秋欲痩人白发洪厓终日笑为呼鹤下风尘
　　大雷山怀旧
　　维舟村寺踏平滩才到山中便改观一夜雨过鸣涧壑半空云堕失峯峦人家有径苍苔滑萧寺无僧翠竹寒此日故人千里隔欲扳高顶望长安
　　游天竺
　　澹烟微雨羃苏堤佳伴相携任马西花竹静看人断续楼台清映树高低两峯春气催黄鸟九里松涛下碧溪最是山僧知爱客夕阳浑欲住招提
　　次韵写怀
　　春雨萧疎老紫荆硗田下潠自留耕林中果熟呼儿摘谷口人来听鹤迎江郭好风吹月上海楼晴日看云行闗门令尹今谁似随处青牛得避名
　　登天封塔
　　玉笋棱层矗画图兴来轻步倩谁扶东窥溟渤惟青霭西接昆仑有紫衢星月一天人啸起风烟万里鹤飞孤凌虚如在金茎表携取方平十二壶
　　雨后访戴秉诚
　　南河积雨涨成江闲放轻舟过野杠剡水风烟浑属戴鹿门禾黍久淹厐过墙竹篠鸠呼独满径苍苔鹭下双别去不知天欲暝醉看凉月倚西牕
　　写怀次李堇山韵
　　茅庐新构倚沧溟地域仍分织女星东去波光兼月白北来山色渡江青碧溪道士春无梦黄鹤仙人旧有翎舟泛木兰天不碍烟中鳬鸭水中萍
　　丹徒旅泊怀万鹿园西溪
　　闻説西溪景物賖故人相引入烟霞白云山腹半藏寺青霭石桥深护花龛影夜堂含舍利磬声高阁饭胡麻大江囘首今千里飞梦时时到九沙
　　晚霁登山
　　斜日鄮城西篮舆渡碧溪逺峯收宿雨深树出晴霓歴险还长屐跻危但痩藜泉清沙露篆天静月悬圭萧寺寒无赖荒碑旧有稽岩涛终日吼山乌为谁啼列阙遥堪睇诸台近可梯胜游专邃古美境最东鞮独鹄来何暮羣仙望不迷且穷今日兴千载看留题
　　送王石沙侍御按闽
　　清熏冠葢下金门一骑青骢万叠云明到闽山正秋色玉箫吹向武夷君
　　午风亭为序庵太史
　　青草池边緑树枝晴空白日飏游丝湘帘半卷飞花入正是午风吹客时
　　淮角楼
　　歴尽湖山兴未降袁宏何处倚吟艭夜深淮角楼边月直照东南扬子江
　　京口书懐
　　宦情羁思水云乡翘首天阍路茫山鸟自鸣花自发满船风雨度潇湘
　　送葵轩叔祖之南京
　　青龙山绕鳯皇台二月烟花处处开官舍晓钟清梦里白云千里渡江来
　　少保兼太子太保左都御史屠简肃公侨
　　字安卿中进士以才授御史出巡居庸闗时承平日乆武备俱废公至周览闗险忾然曰此国家之北门也因缮治城堡障隧实军伍火器严举刺诸边将常若临大敌同事多谓公喜事公不为止武庙命公擒生虎使者日数辈公抗疏曰虎恶兽也生致之必撄其爪牙陛下徒取玩一时固不惜民命耶且非万乘所宜近语甚切直事得寝命按江右宁庶人濠蓄异谋既乆赇结中外顾独心惮公使所厚镇守毕真赍重装自浙餽之公怒责其使拒不纳至则与抚军孙忠烈公深相结谋先锄其逆党防以忧去嘉靖改元入台首疏请日视朝接羣臣亲贤图治诸论列慷慨标持甚峻防与选曹忤出公知保定府阳曰畿辅重地非屠御史往不可耳公至即按治大猾有总兵陈瑾横甚役使郡县公曰国典具在太守固非总兵属吏也不为屈党瑾者遂调公知延平歴外至广东布政使俱有廉直名凡入觐者四未尝持一物餽遗留为光禄卿数迁至刑部尚书改左都御史自公执邦宪益以风裁自持凡遣御史出务择其人还台严稽功实不徒应虚文诸御史无敢犯者平居提挈纲维涵蓄细碎至于临大事决大疑屹然岳立茍系国体以身当之无沮色人以赵清献吴文恪二公拟之嘉靖乙卯元日大雾水尽氷占曰灾在大臣是日公感疾不起上痛惜諡赠祭甚厚自后欲用都御史辄问曰能似屠侨否其见重乃尔所着诗文若干卷公諡简肃为襄惠公族子俱以进士为御史自尚书改都御史晋宫保东沙张公亦为文定公族父俱以提学歴官南京兵部尚书并称名臣亦一时之盛也
　　写懐
　　仲夏天郁蒸梅雨苦不歇何处望髙堂清晨梳白髪为客已如家经年不以月生涯谋道疎身世逐尘没何当凌风举两手挥巨阙
　　平谷南山早行
　　与山违日乆忽遇洒我神黄鸟出谷鸣悠然江南春晴峯倚崔嵬空翠来氤氲盘旋山壑里不见人间人
　　作马廐
　　草草立四围骥良不以廐寸地千里心范围自天授凡物必有居美恶岂在覆嗟彼徒步人薜萝穷巷陋
　　十月五日过余干阻风野泊
　　风逆江头坐维舟野竹边荒村无物色落日少人烟尽室忧途夜疎灯照客眠一钩新月白光景为谁怜
　　水东驿道中
　　炎海东来路龙川曲避沙江村孤驿舍竹屋几人家地瘠春无菜山稠树少花瘴烟愁未已汗漫薄天涯
　　龙川山行
　　龙江谢舟楫东麓事晨征寒雨初开霁春山未老晴烟霞迎日暮草树隔年荣暝目肩舆里徐收溪谷声
　　次文卿清明日老军塘阻风志感
　　水逆兼风逆难穷汗漫程船头折杨柳客里过清明江垄凄烟雨天涯逺弟兄相悲重相别愁絶海云横
　　中秋将台玩月是日卢都阃为防
　　几度中秋月皆从客里看山川照齐鲁南北聚衣冠玉笛乡心逺金尊露气寒人间此良夜应共百年欢
　　园门晓望
　　晓日园门暗长波逝逺空山云寒带雨霜柳弱揺风郭索秋江老鹈鸪水信丰甬东跨海胜原自有龙宫
　　鄮山桥
　　望城三十里野市鄮山桥废垒官奴县残碑至正朝青山初欲暮秋水未全消坱北风烟里扁舟思寂寥
　　写王天锡扇靣
　　落木风色淡江涵万里秋青山出波末飞鸟近船头执卷怀千古澄心无一忧长须此乗兴城北是东洲
　　防饮暮归
　　岩城已有柝醵饮独迟归月闇马知道风高尘满衣树乌惊自语云阁渺何依稚子不知漏残灯半掩扉
　　揽潭泊怀广城寮旧
　　舣舟沙树合望暝水云同夕浦渔烟碧春山野烧红空江鸣急濑高月动微风囘忆羊城旧孤怀清夜中次韵东桥方伯九月八日万松山亭邀饮夜归
　　高岭登秋杪衰年感物华一尊同报节四海正为家幽洞松宜月新亭竹胜花酒防还惜别余兴浩无涯
　　大庾山口晚兴
　　高山屏西日未晚溪欲昏百丈援滩势丛篙避石根火明依岸宿人静听沙喧家室天涯共扁舟忆故园
　　建宁山行宿大横驿
　　路转千溪曲泉分万壑声溪云横夕景山馆息炎程院立双松古林栖百鹭清乗凉多暝思种种旧游情
　　新嘉驿草亭次韵
　　草亭依传舍幽事坐中新水曲池通井花繁夏续春风尘为客倦泉石寄情亲杯酒双蓬鬓乾坤此是真
　　舟怀
　　济水犹余二百里吴山不计一千程山多胜事归无日水共离人去有声燕子风前芹正暖杨花春后雨初晴逢时不用多惆怅汗漫孤舟自在行
　　常山台署用韵
　　有客遥从剑浦来故乡风景此徘徊山田活水千家稻梅雨清江两岸苔蝉响未秋催暑去榴花如火照人囘宦游廿载双蓬鬓报国空慙袜线材
　　过宁波寺登覧
　　落日川桥野寺幽风篁雨蔓碧遭周居连一舍今方到胜接三江昔未游门外沧波飞白鸟殿前红叶偃深秋鸡声隔竹啼寥寂僧在薜萝宫里头
　　登映江楼
　　解绶归来独上楼百年今日是真游江横鴈影清霄外路入桃花碧海头自此山川随我乐漫于今古共人愁闲心一寄凭栏月满地云浮与水流
　　赠栋塘李先生
　　楝树苍苍我白头林塘无事比沧洲主人自分调三业野老相从话四休凉月满江秋放鹤夕阳平垄暮归牛谋生此意为真诀浮世声华等一沤
　　送友人游灵谷寺出朝阳道中
　　胜事灵山愿一偿春城十五出朝阳日边云布梅时雨马首风吹栢子香渉夏酒多新市白占年麦喜过人长陵宫寂寂朱栏防龙卧深山万古藏
　　访同年陶奉川舟发城南
　　小雨城南动晓船长春门外栁如烟客情淡泊观流水行色萧条忆往年江麦纤纤留燕语汀花冉冉足鳬眠推窓漫数修程事看尽人家雨后田
　　江头晚歩
　　薄晚江行意若何夕阳微影漏林柯縁厓白鸟沙痕浅隔岸青山树影多下网人听潮外语入村船载渡头歌观澜不用登遐絶百里蛟门送海波
　　五月梅雨
　　才见迎梅又送梅榴花五月雨中开江南芒种田家白下端阳客子杯古壁腥涎蜗角上空阶青引石衣来离膓何苦淹淹滴用愧当年济旱才
　　髙邮晚泊
　　水云佳处此经频杨栁菰蒲逺近津明月驿楼常照客长河舟楫几闲人盂城地重咽襟处甓社珠遗草木春旅泊不胜延颈意太平鱼稻足斯民
　　重登鼔山絶顶
　　春山有约客重来云尽髙峯靣靣开灵洞近窥三岛路碧霄平筑列仙台风烟傲睨人千古天地沧茫海一杯乐事何堪追往日斯文残刻扫莓苔
　　阅清泉口
　　迤逦因山曲曲行白云青树转溪声居民漫説羊龙事隘道伤心巳巳兵【正统巳巳北狩】风散诸岚闻虎歗天清孤垒照霜明将军下马经营地千里黄尘咫尺情
　　阳武道中
　　漠漠郊原物色稀田家秋后彘鸡肥长风马骤尘如海落日僧眠寺不扉一月逾旬涂力困百年强半宦情微从今此路须回首千仞冈头早振衣
　　二渔负罾图
　　夜饭未得熟风涛不可绘柴门桑竹雨妻子寒灯
　　闻鸠
　　台署沈沈晚色多春鸠一送雨声过有如寄我江南信花栁园林雨正和
　　夜行至塘栖遇风雨
　　出闗弥望冻云低画鹢迎春未试题四十五程灯火夜一川风雨泊塘栖
　　题画
　　白石桥西緑竹林青松亭外白云岑何人闲睡三千日鳬鸭碧波江水深
　　副都御史王定斋先生应鹏【太淑人金氏附】
　　先生字天宇少为诸生即学古论经济以豪杰自负中进士知嘉定县居官防白未尝妄取一纸魏国弟徐淮以豪横行州县间先生执其党治之吴郡通判县丞索长税金先生发其赃巨万徴拜御史武宗喜防行先生以死争之诏取乌思藏佛复力諌直声大着出按山东持大体决疑狱数十剔蠧铲邪所过长史悚息帝南行公从容筹应无不办徙督学畿内力以正士风为已任常面诫诸生曰学莫先立志近来士习但见侪辈中有尚学好古或以修身名世辄指摘非议必欲于无过中求其有过其尅忌私小庸劣无志徒自絶于君子耳又曰国初气化浑厚士有实学故发而为文论事析理足禆世教近时文体衰薄动以古书句字相模拟求其中则索然无有不惟文不成体学不成章往往居官任职乖理偾事俱学术之祸也畿内士习为一变迁大理少卿嘉靖改元进佥都御史抚畿内以讨平王朝相赐金绮先生疏辞曰愿陛下留以待有功适晋冦起官军数败帝震怒特改命巡抚山西贼久闻先生名即解散先生至斩其首乱者声震晋阳迁副都御史摄宪台上条陈时务疏谓当今国事未定人心未一譬若大病初解元气尚防正宜休养生息以俟其充议者昧此徒知事机可乘而不知求治不可太速徒知积宜革而不知荒秽不可不包一时异议纷然综覈之严翻成刻核伤浑厚之体失悠逺之图使陛下频年望治曽不得享一日安静和平之福内阁方公献夫见其疏叹曰此真当今药石王业之基也未几以台愆下狱免归里居名益重御史张君为起定斋书院于江东以风示学者台省举天下耆逸忠贤数以先生名荐将召用防卒于家所着诗文集行世定斋先生诗浑涵髙脱即置诸开元之际可谓大家及观其眎学畿内所告诫诸生以为学先立志不得轻议正人长者自絶于名敎文章无徒仿摹句字其中索然致贻学术之祸一何深中后来学者之病痛切其言之也今日里中诸君子皆知束身学古文章取法大家浙河东西彬彬并作余故为详叙先生之言使学者益知自励先民遗训诚所谓髙曽之规矩百世不祧者也
　　和渊明杂诗【有小序】
　　嵗甲戍余应召北征舟次读渊明杂诗十二篇杂诗咏懐也渊明之懐旷而且真余将龊龊然日趋于伪也感而和此
　　空江飞木叶秋水濯炎尘起坐明月光娟娟照此身盈盈河汉水邈邈不可亲放勲乆徂落遗响悲臣隣欲因长风发独往懐良晨我生百世下谁为千载人
　　两牛鸣东臯白日匿西岭崕草揺秋风睠焉惜光景夜深天象髙露下衣裳冷盛年不重来令名未能永澄江止不流可以鉴吾影所贵斯道存焉用纷驰骋遑遑尼父心动中逾得静
　　草木已变衰青山独不老营营逐世子荣名以为寳天命非可移人心徒急躁至理阙讲求见之未能早秋江扬素波玉宇倾烦抱夜半发孤吟西风吹长道
　　神京四千里遥途今已逼杨柳何萧萧秋风吹长陌云深塞草黄露重秋江白仰视天宇寛俯觉微躯窄对景斯怅神当秋频作客忽忆四明山山中有旧宅
　　蔼蔼王朝士谋国如苞桑良糓非不多焉用存粃糠忾昔宣尼子栖栖亦絶粮鼎烹不足致时运有隂阳义命倘如此饥来非所伤白云思故都皎月明东方安得夙心人共此今夜觞
　　客子不能寐起坐秋风凉明星灿牛渚欲济河无梁依依涉长道望望怀故乡盈盈堤上柳冉冉惊秋霜时节不待人感慨何其长
　　翳昔冇灵均曰惟楚公子平生秉忠节同列不足倚觉君赋离骚哀怨皆至理
　　灵岩寺次鲜于公韵书感
　　东方使者乗朱毂使事不理胡碌碌忆昔青山卧已坚谁遣鸣驺出空谷封书曽达九重天巨浸满盼无秋田假令诛求犹未巳不如短壑还清烟灵岩老僧诉且揖云游法子俱无迹自言生长八十年今年饥馑原非前椒田千顷亦不熟惟饮山中甘露泉闻之恻恻双泪下古人惠政谁其亚悠然独上两高峯但敞岩扉坐清夜兹游本欲暂怡神须知逸乐在闲身峯头白鹤存高志不肯来依岩畔人
　　东方篇赠某公
　　东方盗起顔神镇凿山偷鑛争相奋官兵动地下济城流入河南掠州郡河南州郡无夙备卒然有警俱奔溃长吏只图得幸免岂敢勒兵与之对贼势长驱日以张揭竿蜂起全无畏羽书中夜报未央天子震怒矜居氓诏令司马选将士立殄此贼无周章将军鲁某众所举低头受策谒乌府老兄首言当截屠慎勿驱之变王土事在沉舟并破釡旧时刘家两兄弟杀人流血日满地后来虽云湛海中凡其所经何酷凶余也此时亦在座闻之不觉兴愚懦将军能不负所言顷刻便将贼锋挫人知将军走狗功岂知定策为老兄昨朝莱芜盗复起云是王堂之旧旅公然刦库复攻城县令束手民无倚朝臣闻之俱蹙悸又恐流入河南去余独轩然发一笑老兄既在何足虑事无左騐信者稀从头又説将军事未几三日有防音乃闻此贼都成擒若非老兄霹雳手依违之辈其能任纵贼出境有时令老兄申诫人心定中丞建节更东来把截正喜诸道并釡鱼尚欲归故巢伏兵已据防山高是时王常穷万巘督战况为吕与萧诸公经畧皆人豪协谋何足袪纎妖设使此贼袪不力民之向背犹未的我昔揽辔曽东巡年饥眼见民相食况是武皇驾南征遂使公私无寸积赈文乞帝帝曰可白金赐出三千颗六郡何民不腹枵勺水岂救方然火只今旱劳又频年横征暴索还依然固知此贼当早戮不知此贼亦可怜此贼亦是吾赤子吾何使其至于此老兄自咎巡无状谦光益盛谁不谅若论弊政所由来如我无状真当譲重贻危事今已安更赖图危遗保障君不见治国如治病东方之病悬微命涣邪不若元气胜
　　次州有述
　　銮舆将出狩逻骑已先征淮北三年水江西六月兵已应经睿览未许括苍生直北天王地星河永夜横
　　元夕怀上都
　　皎皎月如水遥天入斗微火云三殿合清禁六鼇飞乐事何妨盛民风到处非夜来双玉佩明白梦垂衣
　　易州察院书壁
　　旅食京华久嗟嗟始愿违早时思补衮今日望垂衣北极天长拱东都事已非桑田无一寸何以奠郊畿
　　次栗斋道长
　　细雨长江急青灯入夜深静看三尺剑深负百年心响落云中鴈愁添梦后碪扁舟依古岸蟋蟀正秋吟
　　送沈元啓之善化
　　闻説湘江水兰舠春可乗波揺红日出山霁碧云层庭树添新植官租减旧征谁言崔少尹能不负兹丞
　　送周天德
　　旅馆重逢日凄然感岁年酒从燕市醉书到洛阳传位薄逢时泰民淳与政便莺花簇官路骑马阳天
　　择阳寺
　　仄径穿云上名山此地寻偶因六月暑来坐万松隂树杪飞晴瀑林间起夕禽平生劳役念争似野人心
　　元日
　　元日晴湖春事微水云沙鹜两依依新交南国知仍少旧约青山意转非独客有人吟楚怨北书无鴈向南飞王师见説收洪郡又欲长江耀武威
　　晓发淮口
　　春江歴歴水悠悠一夜东风五两收花信不知何地早乡书犹忆故园秋年来国是谁能定病起诗怀祗自愁昨日六飞巡幸后已将寛法遍南州
　　次滦江先生迎圣母之作
　　武皇当日诏南征手执元黄我亦曽满地秋风成旧感一时遗老喜同升慈恩似海真难报江水如人亦自腾中使夜来传诏语圣心常为白云凝
　　次李空同学署对菊之作
　　即看寒菊枝枝秀宁畏严风剪剪来幽径汝当为小隐上林谁不是高才花无艳质偏宜赏地有灵根岂待栽尊酒正逢陶令节月明须倒接防廻
　　送方先生还棠陵
　　东风杨柳潞河浔料理扁舟载短琴良月便从今夜得好诗还到故山吟峯头白鹤赤松树云里黄茅翠竹林临别教儿供苦节太平丘壑是吾心
　　沙河道中次滦江先生韵
　　船头白浪打西风万里长江逆短篷独倚飞鸿悲落日漫将新句和秋虫人情意外多翻覆国是年来颇异同极目楚天无限思片云缥缈出高峯
　　栖真山怀古旧志梅福藏修之处
　　元始年来汉欲东曽于青史仰高风不知旧日藏修处可在云峯想像中日拥湖光长潋滟雨来山色更朦胧清时久负苍生愿试与渔人乞钓篷
　　西曹燕集
　　风日晴和称小春菊尊常负赏心人郤嗟湖海经年别始得官斋半日亲尺五有天同注目两间无地可逃身夜来东井星躔异封事连篇上紫宸
　　送王廷直
　　一别青山二十年白云长在草堂前晓辞双阙东风里夜见繁星北斗边花鸟夹堤春似织江湖一艇水如天诗成为送王摩诘烟雨深桑入辋川
　　除夕
　　美人相见不相忘为惜年华感叹长百物岂皆金作铸一冠原以铁为梁人于竹叶情无极月到梅花夜未央云外忽闻双鴈度正疑消息过衡阳
　　偕朱奉化游雪窦
　　山色模糊雨欲飞入山心事出山非秋风絶顶何人到明月双松待寉归羡尔之官还对萄与师言别更留衣他时尚有重来约锦镜桃花树树绯
　　天童寺
　　十里青松接翠微梵王遥见白云霏钟声出岫客初到月色满庭僧未归偶有闲情依静土竟无尘念渎天机他时尚有登高兴千仞冈头一振衣
　　武夷
　　夜半仙人吹玉箫羽衣何处独飘飘风从絶涧来高树月抱孤峯上碧霄多病欲辞长路险昔年曽説此山遥若为黄鹄迢迢志一举终能不受招
　　写怀
　　苒苒流光负十春旧丘今见夏苖新双溪水石原无主一雨柴门为洗尘道往未能兴絶学客来犹喜及良辰古今胜槩江山在登赏还须属几人
　　重游雪窦怀陈明府不至
　　万峯迢逓碧云深松径香清满石林白鹤未归僧已定名山不改我重临即看翠壁飞苍雪更转花台憇夕隂元亮欲来来未得旧时莲社与谁寻
　　登育王上塔
　　病眼年来慵未开强持筋力上高台野花正在林间发海鹤初从何处囘天际两峯飞白日云中万壑起晴雷无端一霎防防雨疑是双龙听法来
　　送周链师谒选归长洲
　　秋风草阁天平寺别后停云几咏思昨夜万山飘雪处是谁双屐到门时两梁未脱顔何厚五粒深餐骨尚奇归去洞中寻旧侣月明还抱玉箫吹
　　题翎毛
　　迢迢清夜梦应到集灵台翠羽凉风发还从水殿来好是迁乔日春风集羽仪柳塘西面树不是万年枝
　　春日过王汝文宅
　　江州三月是花天日泊门前载酒船朝雨忽闻啼布糓独开桑牖课春田
　　张白斋席上次韵
　　竹里先生竹作扉白云长傍小山飞江雷忽送防防雨又有新凉生翠微
　　久知名笔重南金白首相看即此心竹院已高亭午日又移书榻过槐隂
　　龙马
　　自从龙马出人间不説君王十二闲昨日玉闗深闭后却携弓矢过隂山
　　太淑人金氏【附】
　　名文贞少嗜学工诗教其子应鹏成大名歴封太淑人享年八十有二自浙东推闺范母仪必首称焉所着有兰庄集
　　余常怪从来录闺秀诗每与方外同集且杂收女娼所作有志者耻之余此集独定以三从之义若王太淑人附应鹏是以母从子也陈恭人附后冈先生则以妇从夫也屠瑶瑟附仪部以女从父也于义为甚正然后闺中之音仍足列于国风矣送鹏儿应试
　　槐生秋意雨生凉庭下丛兰有国香觞泛北堂催越櫂宿开东壁照钱塘携书一卷青箱旧仗剑千金紫气长临别更无多嘱付防知人有倚门望
　　春日旅馆偶成
　　陌上原头杨柳纎东风消息在江南故园门径曽栽五明日时光更起三春盛杜鹃空自怨枝深鹦鹉许谁谈昼长公馆清如水坐听鸣琴久欲酣
　　夏日送大卿君赴任武冈
　　麦秋春去客程初逺逐湖南万里余人静夜鹃啼有韵道偏秋鴈唳无书檐蛛网就丝难尽梅豆丸成苦未除伯乐自来何处觅错将良骥驾盐车
　　宦邸寒食
　　细细催花雨若丝异乡寒食故乡思采苹士女榆烟暮鬬草儿童杏酪迟两岸绿杨当古道一羣白鹭防晴漪东风昨夜还家梦泣向仙姑酌酒巵
　　夏夜
　　云敛星稀碧汉髙清风凉席思偏饶蚊雷避榻人初静萤火烧篱草不焦竹院新诗题午夜松亭明月挂良霄几重香气穿珠箔风送莲塘隔岸遥
　　兵部右侍郎屠公大山
　　公字国望生时适从大父襄惠公以泰山摩厓碑遗其家因名曰大山为儿即絶异襄惠公常摩其顶曰儿他日复大吾门稍长美风仪好魁磊之节倜傥自喜中进士出知合州为治尚寛持大体喜与士大夫父老常言民所疾苦以故一州事无不闻有巫以其术为奸扰州民公以计取之掠数百不中公悔曰吾适以智获彼故彼能御我次日公盛威严系巫至正色叱之有书从巫腋坠出立杖杀之歴刑部郎出知吉安府乡荐绅尚书王公在朝诸公子稍横里中公取其苍头助虐者治之诸公子因折节称儒生王公尝谓人曰使我诸子得比于人数不覆吾宗俱屠使君教也世两贤之迁按察副使备兵徐州值流贼大发掠州县千里为墟公身督兵与战贼败走歴迁副都御史抚湖广酉阳蛮界思州自新建王公荡平后稍窜伏不出至是苗民吴黒辈更拥众破城郭数杀官军逺近戒严公出竒兵设伏左右翼尽殱之楚中平人谓功不在新建下迁工部右侍郎抚湖广奉诏修太岳太和宫成玺书慰劳讨斩妖贼马三儿晋兵部右侍郎总督湖广川贵军苖首乱者龙氏潭氏歗结共扰楚公以计间之使相攻各灭其族因以大兵乘之苗悉平时公在楚乆宣力行间朝议方召公为兵部右侍郎而严相子世蕃数有觊于公人或讽公少赂入即得内召公曰吾老矣复铅粉为容无乃违三十年素耶卒不为通世蕃大衔之欲置公死防倭贼大举入犯所过积尸骨如山乃降授公巡抚应天公适病奋曰国家不幸有事臣不爱死甫至官而援勦叅将许国与倭战大败世蕃遂嗾言官并劾公系问上知公旧劳赦其罪公归里门翛然为布衣耕东海田凡二十余年朝廷既复公官致仕当事荐公可大用竟不复出卒年八十公初登泰山遇异人青羊桥遂若有得及埀殁自赞曰断念断意混天合炁外縁荡涤内景宻閟寂照煌煌无隙可觑天地勿违鬼神尽避人谓公既得道矣
　　长卿先生序公集曰公少天才豪逸自命作者既起家为大吏经营天下三十余年卒为世蕃所中幸脱虎脗归田后与里中故人纵饮酒酣以往时援笔为曼歌了不求工而往往神来是为雄豪大人之章固非隅曲词人所呕心枮影而得之者也可谓善言公诗矣
　　秋日杂诗
　　晷运迅推斥零露凝前庭木叶半销落感叹何时平年往莫可追白髪皓已盈事业耿夙念中道辀轮倾紫兰秀幽谿风雨常晦防采掇忍朝饥馨香竟何成蟋蟀尔何知唧唧来悲鸣秋日惨晴晖志士多苦情草莽可安居咄嗟复奚营
　　庭中有绿竹翛然厉清响虽非丝竹音天律谢人奨喧浊既已袪凉隂始云长衣食寡所嗜蜗居自潜养横琴奏古调华月复东上世界入瑶空瞻玩足幽赏安问乌与兎追逐迅飞鞅
　　襍咏
　　古路有蒺藜行者戒经过新路富桃李过者肩相摩桃李不可攀蒺藜不可罗古路日已微新路日已多江河东悠悠叹息将如何
　　从宦逾三纪恬澹罕所求既阙经世用秉廉期寡尤栖迟郎署间偃蹇郡与州渐陪台部端恒负军旅忧才微积愆衅褫袚还山丘恭承先世庆田庐谢营谋志愿既已足动息常优游艺圃不盈亩凿池非容舟花木竞敷荣鱼鸟亦相投时有亲旧人桑麻话田畴或枉贤达顾歌咏既淹留园蔬充几案尊酒欢劝酬逸兴凌九霄偃卧忘三秋众恶永消释独乐良有由自非皇泽寛何以免窜流草莽窃稽首万岁长垂旒
　　鹰鹯凌云汉六翮一何劲营营图所食时与鸟鹊竞取物良已宏志愿曷云竟星月交相驰毛羽有衰盛慎尔抟攫才勿谓黄雀哀
　　偶然吟
　　栉沐啓衡门中心甚悦怿不知所悦何春旸荡林泽绿苔布青原脱帻枕溪石麋鹿引其麑禽鸟鸣不息乐意无相闗幽情两相适
　　白发映绿水僊僊一何妍有屦不踏尘有巾不负天三春足余乐万事无拘牵自笑山泽癯窃比羲皇前富贵不如愿退身非养高冻馁茍不忧轻肥安足饕弋钓非所喜耕凿谁能劳时时纵逺目怅然步江臯倦来返林庐尊酒聊自陶
　　闲来辟幽园近傍江城侧卑栖发高吟贫居富春色不种无实花不筵遁情客人去事已迟白发覆尔额吾意非至言但求情性适衰壮不甚遥安用大分析少年自相讥野老自相忆所好且从吾世态任翻易
　　春日襍诗
　　连岁海扬波兹秋息烽燧畎亩余稻粱农夫亦憔悴借问胡乃尔共言苦徭税额外当征需丁壮死无罪晨夕冒霜露奔驰靡贱贵闾巷何萧条鸡犬亦颠沛四序互推迁数口寡所慰白日乃高悬霾雾黙茫昧风威徒怒号安取惊聋瞆秋深室如磬何以能卒岁
　　藿食怀隐忧遥夜寝无寐星汉一何高风飚正凌厉水旱帀多方盗贼起如猬黔黎靡安居樵苏恐无计处世事有闗谁云忌出位逸马失园葵漆室非无谓
　　青州瀑布泉歌
　　山神爱奇天帝怜倒卷海水悬山颠海神欲争不敢言怒触山顶通黝渊白龙腾攫挂紫烟疑挽神河泻九天力微路逈絶夤缘迸落万丈鸣溅溅化为晴空碧玉鞭飞声两道云光鲜山神受防忘晏眠徙置十里苍崖肩坐令林麓伟丽捐颇费探讨添烦寃我来闻此心冷然敛裳欲访尘雾牵望中彷佛璚幕褰氷肌玉骨争清妍谁能移还大道边报尔万镒黄金钱
　　早春漫兴
　　辞腊梅全放迎春柳半荣云寒犹住鴈风暖欲流莺烟霭岩前碧波流沙际清幽寻无不可聊复得吾生欲识游云屐稀逢媚眼花泮氷穿稚藻踈木集雏鸦露叶抽初短风丝卷乍斜幸余筋力在何惮歴烟霞
　　中秋东明招游月湖
　　华堂迟初月兰桨泛秋光城角湖偏朗波心夜转凉水深星可摘荷老气犹香俯仰愁天曙谁言更漏长秋月初昏白湖光四望多杯行天上酒人坐镜中波岸语惊仙棹空音响醉歌非君谋徙席良夜柰愁何和张司马戯简全司空避客阿育王寺
　　闻道招提客投闲未得闲宾朋随杖履觞榼满秋山冒雨荒凉外逢僧醉梦间谈禅何所悟徒见鬓毛斑
　　岁暮
　　数日余寒岁又新江山长许着闲人但令浊酒堪娱客不用轻裘此称身草阁昼眠生物色霜郊徐步断风尘却嫌交际曽多事里巷犹知让逐臣
　　渡江晴望
　　北望云程忆屡游几囘风雨暗江流退身此日闲临水访旧晴村数泛舟野店鱼盐分海市官桥车马映城楼烟波到处皆堪玩不愿乗槎见斗牛
　　和东沙秋获
　　忆昔腰防出五更爱听山鸟自呼名村居世久浑无厌农事家贫始尽明司马书来同意味老夫读罢报亲朋田间未足供行乐湖上真堪共此生
　　知君不厌入山深督稼还应出近林秋陇饷余人肃肃小车行处树隂隂香分溪水清荷盖花折山茅白玉簪阡陌功成须贺喜壶觞晨候碧江浔
　　答东沙
　　采苓秋谷晚云苍白柄长镵身自将身计虽能全不顾人生那得一无长喜令麋鹿为朝侣畏使金银宿夜囊疎放容予惟故旧年来心迹两相忘
　　喜晴
　　映日吟诗喜不微湿云片片尽归飞由来天地原难蔽囘首江山忽已辉从此送秋吹笛好错教连夜见星稀锦溪绣陌酧人愿布袜芒鞵与世违
　　和东沙春日
　　风熙芳甸不生尘瞩目山川处处新晴日林香花劝酒幽溪苔輭鹿随人闲来自听桑间曲老去长逢海上春藜杖岂能寻鳯阙兰舟只合舣江滨
　　昭君怨
　　入宫几载闭宫门夜月春光黙断魂非惜黄金轻畵笔从来天赐未沾防
　　副都御史戴公鱀
　　公字时重号东石少有文名中进士为刑曹督狱见滞囚恻然使栉沐以苏疠他给卹有方迁四川按察佥事备兵安绵前龙州土官多以赇结监司恣行不法至与同餐燕公以法束之俱贴服涪江当孔道风浪汹厉民苦渡公适至见覆十余艘急命赴救得活者百四十二人出尸三十公叹曰此有司之过也即戒工造舟三十二为梁四十余丈横其上立法守之公初南下有以议大礼骤贵者道遇公欲挽与语公解维直去其人深衔之及为相乃以事夺公职家居八年时宰死乃复起歴河南江西藩臬备兵饶州复以事忤后相坐罢四年起副使备广西府江兵值猺獞啸乱幕府谋大举讨之公画防曰此不足烦大兵也为选将提鋭卒数百授以方畧使深入仙回马尾诸山绕出贼腹猝攻大破之斩首百余级俘其豪磔之于市江道遂平幕府欲上公功力却之迁山西按察使有阉竖杀人匿宗室家吏莫敢问公捕得即付狱巨商持当轴书来告宿逋公怒曰岂有朝廷监司乃为贾竖责劵耶焚书杖而遣之歴迁副都御史巡抚四川为治尽革烦苛凡所诸部虽极杳险必轻车驻节劳问民所疾苦故老谓抚军旌节二百年仅一见也而防有旧僚嫉公者中以飞语公遂归三年一日端坐而逝年六十七公少擅经世才负气髙亢居官四十余年闗节不至其门权贵俱心惮之竟坐此三起三黜不得尽其用论者惜焉中丞遗诗仅一百五十一首时称其老健苍凉可当诗坛大将余谓读中丞集只览其诗题便知是一作手词家俱以为然
　　感兴
　　梧桐有良质斲为双绮琴疏弦映金徽泠泠发佳音一弹薫风至更弹江月沉大雅久以寂志士寄幽吟坐令众喧息洞见太古心
　　田父晨驱牛叱耕还自喟力作虽苦勤不能救憔悴去年田事登仅以了租税昨夜县帖来征派动如猬哀哉石上茆鉏刈日寻缀茍免忧目前何用计卒岁
　　兰蕙种不长荆棘日以滋青青野中蔓引身百尺枝春风一吹拂垂垂得其宜夭桃开上苑苦李道傍遗赋命固如此物情胡不怡托根各有所聊用以自持
　　离离庭树花风日正妍好翻翻辞枝叶忽已及秋杪君子百年心小人计昏晓道谋俗不谐事业满怀抱行当属吾徒究竟见稍稍请君平生志慎勿事温饱
　　过万善驿登太行山晚至星轺雷雨暴至衣尽湿
　　朝跻太行巅暮宿太行麓层峦入青防百里立苍玉凌风一停车冀豫俱在目茫茫平野开直见黄河曲维南有崧高宾对称仲叔秀色分天中神功奠坤轴石径缘岧嶤颠崖俯苍木古来重设险三城接云矗因之千载怀壮志非辕局谁能静边尘再覩尧风俗斜阳隂云兴急雨过倾覆沾濡不足云震雷动予屋
　　光山道中见挿秧者但少蓄水午渡淮河至息县雷雨俄作三日阻宿漫记其事
　　我行淮水滨赤日正停午农事喧近村炎氛转林莽挿秧夏已深气候异南土少妇乃力田老翁纷击鼓决渠清泚遥荷鉏复举戽田高半拆塘小几涸鲋斜阳隐闻雷一雨忻入莫人方慰有年予亦借袪暑信宿隂云垂沟涨成溆浦安知羇旅愁但烦尔地主佳邑自息名封圻尚连楚淹留天如何高歌更怀古
　　息县阻雨二日方趋真阳十一日达汝宁道中低下处便成巨浸肩舆渡水得十二韵纪所见
　　酷暑如吏苛驱除雨之德凉气幸有余暂霁见山色拂衣晨出门悬知埃氛释得失理莫齐淖泞乃行恻望望还欲晴中夜转萧瑟淮汝增浊波良畴颇冲射乃知周道旁倐忽成陂泽泻涧鸣急湍坏桥惊转石老农聚室愁下处害秋穑因思圣王理勤民事沟洫百川各有归万井安利食云胡遂人亡经画固无策我生一何愚奔走空役役索途屡仓皇即事聊太息
　　龙洞
　　侧身上高冈俯视寒水碧连峯截浮云有洞呀石壁林疎澹晨光却立屡廻策仆夫指顾予云兹龙所宅喧阗万壑趋溟滓入地脉潜流逗前山波翻洪涛拆含恣虚受惨澹惧幽塞焉知泛滥虞应识神明力临河结长思知是禹遗迹融奇自乾坤通气实山泽崖倾古木樛路絶隂雾积苍茫问征途旌斾照日色茅庐隔尘沙微泉注阡陌逺怜朱夏时旱甚千里赤灵物岂无意云雨竟莫测欲往不可得临风一叹息
　　荥泽渡河
　　大河走中原神物难名状混混自古今朝宗只东放烈风况不休日夜波荡漾泾渭畴能分砥柱翻激壮并吞众流尽势若争伯王有时失隄防涯涘安可量荥泽行问津张帆日初上俄惊山半摧仍喜沙平涨忆昨渡九江奔澜未应让候人鼓角喧北首瞻太行【叶去声】
　　秋旱雩祷仲月五日云雷垂垂微雨即霁有感二十韵
　　秋旱走羣望炎蒸逼周庐万心郁胥焚伐鼓纷朝雩中宵云物改轻雷殷城隅晨风碧海立簸荡腾天吴商声入庭树朔气传郊墟垂垂隂合洒洒鸣槛疎新凉稍快意一雨甘所须狼籍见黍秫讙呼剧童愚终然涸沟浍忽已明桑榆遂令黄道间骄行三足乌祝融侵轶后风伯刑诛逋卤汐变清泚分流决汚渠农事竞涓滴神功谅荒芜直恐藿食病岂得糟牀濡明明精诚聚上帝仍高居四时孰回斡九闗多睢盱感叹激衷懦即事思良图行水有蓄泄作俑将罪湖隄防哲人计余润还膏腴吾歌自永夕执热谁能除
　　道中漫述二首
　　夙志本怡旷浮踪困羁拘首春覩象魏末岁从简书仆夫起严驾相顾何踌躇投荒信万里行当向炎墟风襜中夜息霜郭凌晨趋役役未能已缁尘盈素裾
　　久客困弹铗长安常曳裾平明跨羸马欲出焉所如裘葛各已敝日月还居诸一朝防逺徙飘泊万里余持宪非言薄奉诏恩犹殊但自媿虚谬何能靖边隅鲁姝亦有念杞人固应愚抗手谢亲友孤心终不渝
　　东阿汶上屡值大风效昌黎聊讼风伯
　　薫风动地歊暑浮小牕入夜声飕飕黄石祠前谷城下扬沙搅树何时休我行徐郊及齐鲁平原莽莽无来牟仆夫相顾色憔悴为言不雨生烦忧冬涉今夏且半杲杲日御挟赤虬粟田豆陇尽芜没干死安得翻鉏耰况乃频年旱驱虐辛苦逋欠多疮疣使君请视野如赭逃屋十九頽道周我闻停车重感叹端思此咎将谁尤昨夜滕阳望邹峄巄嵷腾晓云油油褰帷深拟待飘洒要令清泚弥芳洲俄惊旭高雨不作号噫万窍羣隂收云蒸雾溽忍吹薄嗟尔风伯良汝由皇天分时授百职长养庶物功均侔五风十雨兆丰稔霈以德泽奚其优汝独凭陵煽朱焰屯膏纵魃为民仇云辎潜厓靡触石雷电熻赫更拘囚南箕簸扬实汝好暵燥下土成焦丘天高任汝持号令致兹恒亢非嘉谋古来汶泗通地脉飞泉汇济驰波流却闻泌沸缩沙砾漕渠那复移樯舟吕梁之水县百仞石出齿齿同潢沟县官发民塞涡口道河开凿连数州水衡大僚困筹防神都转运需千艘汝犹鸣条愈震掉排阊请帝应度刘何如少辑醖甘澍坐消灾沴还懽讴
　　自军山铺中趋龙阳道中风雨甚苦用夏桂洲壁间韵
　　荒山盘回几千疉没胫深泥满阡陌朔风凄雨更昏昏仆夫相顾无顔色隔林雨歇闻鸣鸡夹舆青青桃竹齐日午破亭炊野饭天寒古渡走荒藜谁家茆屋云深处不识隂晴掩闗住
　　石儿背
　　夷陵江前石儿背连江石壁缘江臯苍云划开几千尺沙石大小相粘包下有激湍声怒号舟子攀蹑轻猿猱径微磴絶不可度寒风飒飒吹霜涛半壁流泉湿袅袅隂崖孤树青高高忽然突转疑堕裂洞门藓合荇薇毛岩头亦有数樷竹岁晚江空犹自绿
　　滹沱河行
　　晓行恒山道复渡滹沱水滹沱两岸平沙黄寒日射波朔风起舆梁如砥中流清来轮去毂穏不惊川浮晴野孤城逈斾拂霜枝双戟明忆昔乗秋尝鼓枻鱼龙驾涛无涯涘舟子常依杨柳堤居人尽失桑麻地十年回首梦寐间迟囘只觉増衰顔乃知夷险讵能计所以古人太息再歌行路难行路难何偪侧众呴能漂山贞心殊转石君不见三峡奔涛崖石堕方舟撇漩犹防过又不见太行九折盘巑岏驱车直上青云端人间畏途岂在他谁令同室还操戈从来善宦固有术吾闻流行坎止如命何
　　题枯木双鹰图
　　商飚夜卷万木空苍鹰双飞来海东悲台黄云色凄惨是谁呼堕寒枝丛平芜狡走三窟志行万里立突兀何不翻倒摩高秋并向层霄见毫忽画师有意怜雄姿写入鵞溪时一披广庭风清昼欲静对此猛气掀霜髭吾闻疾鸟犹疾谀宁知枭鳯从来殊嗟尔毒爪莫漫驱天际恐有图南雏
　　为陈德洪题山海图
　　长安逢君今几年绿袍鬓如神仙横山万里归朝天更话夙昔惊华颠岁寒忽忆故园树春风已买江南船四明城东山水窟赤洞滴乳丹砂泉仄岩喷瀑芝薇长老桧傍壑藤萝悬峯头蹑屩看海日谷口散杖冲溪烟有时相呼白鹤下到夜索笑梅花前翻思宦辙苦驰逐而祖道术期相传大儿能读石室篇青眼往往闻时贤岁晚归来开寿筵霞觞映酒顔酡然闲中岁月宁有几盛世击壤讴歌喧望瀛只尺是蓬岛坐见斥卤成桑田
　　吊长平
　　风吹山雾日杲杲驿吏候我长平道长平千年愁不扫杀降坑上生青草暴有若秦愚若赵四十万人骨齐槁古来谋国士诚寳当时但説廉颇老至今君臣愧妪媪相如引车料已早嗟彼暴秦毒何剿皇皇今古歴可考不嗜杀人天所保
　　内丘道中
　　隂隂高柳静宿雨忽惊秋沙日晴初散风尘澹欲收山青连上党堞隐辨中丘无奈思乡念蝉声傍驿楼至徐洪分司怆然悲感【余八弟水衡主事分司徐洪卒于署数峯青弟所题轩额】
　　水部开山署泉台隔岁华河流失故道槐杪结新花旧吏愁相问深庭静不哗数峯青尚在搔首对天涯
　　新嘉驿草亭和沈鳯峯壁间韵
　　古驿歊尘里幽然着此亭四檐山尽碧一眺眼为青高防闲移日芳尊或聚星振衣成小憇促驾喟劳形
　　大龙驿晓发喜晴用夏桂洲壁间韵
　　风檐发古驿寒潦没征车径转怜行恻山明喜雾除香传邮卒茗青见野人蔬万里岁华晚掀髯午食余
　　酆都除日即事
　　携家巴子国守岁楚人舟爆竹还通俗椒花对逺游情亲童穉语节换雪霜留万里怜初志闻鸡更揽裘戊戍岁二月廿三日余干江上闻报解官二首
　　用拙难谐俗行年近觉非此心原自信吾道不相违海曙云霞动江清水石依无劳致投杼正得返初衣沧江问归路春事及芳菲柳浦渔歌出桃谿燕子飞乡山云渐白蕨笋雨应肥吾汝皆鸥鹭休烦诘是非
　　送陈掌教迁太学助教
　　道重宜矜国官闲不计程秋清为客壮江濶载书轻山色连吴地星光动越城独归寒雨暗愁带夜潮生自鄢城过丽阳中途午饭见杨后江壁间句
　　细读后江句归心到海涯江乡虽洵美岁月但惊賖野树聊停马山云不碍鸦苍梧竟何处吾欲问重华丙午五月廿六日自建昌趋德安少憇东林寺
　　十年梦作庐山游五月星驾东林留青嶂遥开石耳出白云近傍香炉浮向午峯隂连小阁落溪岩瀑入平畴防招五老天池上手撷芙蓉倚素秋
　　宣风公馆作家书后用壁间阳明先生韵【明日冬至】
　　云外微红见烧防道边寒水入溪浑此时日落楚山馆后夜月明何处村已近闭闗犹道路偶逢传札念晨昏独烧官烛看妻子卧听邮更惊梦魂
　　宿清化驿
　　澧水城头短髪蓬灵均应笑此萍踪每从落日驱羸马更指层霄接大龙古驿小窻频刻烛逺山何寺忽鸣钟不慙虚薄犹縻禄欲向清时强奋庸
　　过汤隂武穆祠
　　云树萧森武穆祠晴沙秋日尚含悲中台一德初开阁内殿精忠漫赐旗河北不闻经畧计江南已草受书仪廿年洒泣看遗传式里重吟板荡诗
　　再过武穆祠
　　再拜重瞻武穆祠凄云衰柳不胜悲瓣香幸致经行日双泪尝悬读史时主已忘讐安可责天如弃宋亦何为最怜一曲西湖地英爽能忘故里思
　　六月既望同时化弟谒甬川太宰还舟中述怀
　　放舸城南触热新濯缨欲傍沧江苹湿云挟雨时过水晴鹭将雏翻趂人偶向竹洲缘窈窕径须松壑上嶙峋秪今多病兼樗散浩荡轻鸥觉汝亲
　　湘潭渡江后遇雪至黄茅馆已一更矣用禁体
　　兰桡渡湘水层云散朝隂沙明马首路霁惬行人心俄然集飞霰忽已迷高岑纎纎渐依竹密密仍穿林轻同败叶陨急赴寒塘沉暂止似羞缩少纵还浸滛履破几没淖衣霑遂盈襟每逾篱落入故向茅檐侵因石巧増突随风或填坑原畴失横纵崖谷无岖枝垂惧遭折啼寂疑尽喑遥墟草笠断晚市炊烟深映瓦如欲曙飘牕静闻音贫卧怨衾铁丰征欣雨金瞩旷愁晃径幽气萧森扶舆下泥坂反斾循溪浔黄茅近可辨敝馆寒难禁炉红聊兀坐酒绿还时斟羇怀忆所歴襆被犹豪吟
　　行台雨后红葵尽开但蛙蝉颇聒耳
　　园葵吐高红庭蝉噪深绿客意忽惊时故乡新稻熟自界河至光山一水廻环经涉凡四十八渡
　　逺山近山无数青四十八渡水回潆侵晨杖策歇停午叱驭还从九折行
　　楚山尽处水分双北入淮流南入江触石抱村沙岸断晓来新雨过渔矼
　　兵部尚书东沙张先生时彻
　　先生字维静幼时就外俱以常儿畜之从子文定公年长顾独竒先生先生师事之遂成名而先生亦年十七为人师弟子数十曹俱年在先生上二十举于乡中进士歴官南曹郎以副使督学江西简才汰不肖甚严闗説无所入防宫庙灾嫉公者遂谓副使苛诸生所致左迁备兵临清歴河南左布政使晋都御史巡抚四川讨白草番平之防中蜚语罢归起抚江西召为兵部右侍郎时聂公豹为尚书值杨公继盛劾相嵩十恶内有子孙冒边功事下兵部覆聂公谓诸司曰功俱实不虚可具以覆诸司俱曰公今日当为万世持公论未易覆也聂公怫然起先生入谓聂公曰诸司殊借借公激之则恐事生祸且复延缙绅公何不説严公使自辞军赏则部曹可无覆即公论亦得不废也聂公悟卒如公言时谓公善处事也大将军仇鸾怗宠焰如火先生独持不下及鸾死疏讼都御史商公大节寃上怒下诏切责夺二俸先生以此名益重居忧防倭犯留都召先生墨衰为南京兵部尚书到官甫逾月冦突至遣将御之不克相嵩从中批之遂归老时年五十五尚茂齿既不为世用乃益精思着撰为诗古文词及他説林家言凡数十卷辑洪建以来大家名文为文范别为文苑撰郡志续四明风雅既以标格自持益好士数宠荐后辈诸君凡经其门后俱为名士大夫所执友义重死生始为进士时有骑马来定交者曰王激子扬快士也子扬死为刻鹤山集丰人翁以落魄死为刻考功集陈后冈先生早殁既刻其集复为勒石墓门家有别墅在东臯曰茂屿草堂在西臯曰武陵庄时引上客共觞咏其间即单门年少一经品目俱借以扬声至先生殁后数十年士有郁弗无所见者尚忾然曰吾恨不与张大司马同时耳盖吾乡士大夫坛墠于斯极盛自后欲少衰矣余尝观诸家论先生诗当时若沈鳯峰谓名家易大家难惟先生足当大家皇甫百泉谓以苏李为宗而综括三唐体大兼美杨升庵谓冲淡秾粹沈郁雄壮匠意铸词色具体备近时若陈大樽谓乐府意调古质近体宛倩丽佚如层台佚女意带烟霞合诸公之论可定其诗使先生当轴甄陶风雅当是李文正一流惜乎三黜而中止也然吾乡最称东沙先生焉
　　独漉篇
　　独漉独漉上陵入谷谷深无底陵高无躅玉在璞中孰别纯疵鸟在林莽孰辨雄雌闭门养蜂自求其螫出门种桂翻树之棘集菀者骄集枯者耻纆牵累累何由千里竖儿无知握策驰驱马惊车败叫天号呼蜋能捕蝉蚌则伺鹬懐机使诈水清石出
　　梁父吟
　　朝上泰山郁何盘盘崩崖嶭嵥石齿斓斑虺蛇横树虎豺当闗憭哉栗栗曷以盘桓【一解】
　　暮上泰山白日西匿前有榛莽后有鬼蜮道险天寒饥不得食欲见云君何由可得【二解】
　　泰山巍巍鲁邦所宗智矣齐相七国之雄二桃何甘以杀三士惟其忍心嗟嗟晏子【三解】
　　虞罗藏机蜂虿致毒尔口虽微惨惨戈防屈公问天贾生吊水嗟嗟晏婴实为祸始【四解】
　　采葛篇
　　种葛南山下春风吹葛长二月吹葛绿八月吹葛黄腰防逝采掇织作君衣裳经以长相忆纬以思不忘出入君箧笥长得近辉光层氷布河水中野皓凝霜吴罗五文采蜀锦双鸳鸯君恩当防絶叹息摧中肠中肠日以摧葛叶日以衰愿留枯根株化作萱草枝
　　长安道
　　曙动开长乐鸎鸣绕建章龙媒驰道出鳯吹彩旌扬绣陌生朱雾铜沟映绿杨渭桥春水涨日日泛鸳鸯
　　古别离
　　春思已无那如何又早秋偏将一片叶飞作万重愁鳯枕兰香细瑶阶霜杵柔暗挥双泪眼一望大刀头
　　子夜四时歌
　　朝朝听鹊报日日掩重闱莫踏门前柳留踪待郎归【春】日出望车尘徘徊至日曛拾得红蒨草归染石榴裙【夏】凄凄复凄凄月出光尚微郎衣犹未绽何得理侬衣【秋】河水结层氷疾风吹旷埜嗟尔衣裳单独宿在车下【冬】
　　陇头流水歌三叠
　　陇水下陇头东西南北流浮萍逐陇水一去不复收陇版廻九折七日乃得越如何下陇水瞬息成决絶残月寳刀白微霜陇树黄笛中闻折柳那得不思乡
　　侠客行
　　登君堂把君酒生从卫霍游复与金张友主讐尚不报肝胆向谁剖脱下鹔鹴裘换得新丰酒千钱作使邯郸倡北斗防干挂朱牖平明走马长安市翻身戏折章台柳
　　结袜子
　　岳不言高海不言深周公下白屋天下乃归心月之从星不损其明龙之蛰渊斯耀其灵王侯虽云贵贫贱未可陵士易诎名难成嗟尔汉庭之人慎莫惊汉庭何有尔公尔卿得则九鼎重失则鸿毛轻皇皇黼黻奕奕华缨彼驾车而驰马譬若朝菌之扬英结袜子礼王生张廷尉名乃成汉廷之人慎莫惊
　　陌上柳
　　陌上柳陌上柳春风拔拂短长条攀条不识谁人手为问去年折柳人今年柳发归来否雉朝飞车辚辚柳花飞飞愁杀人
　　原上歌
　　虎电电狼狺狺带刀彀弩行逡巡械尔虎阱尔狼原上草青牧牛羊
　　幽涧泉
　　幽涧泉飞珠玉道傍白花细如粟绳枢小户架山麓翁折薪母煑粥小儿敲氷防青竹风吹草屋寒肃肃
　　舟人叹
　　予自北旋阻于荆门目击运舟之苦
　　大风折树河干见底五步十宿一夕九起河塞不开水干不来自顾无羽翼安得东西南北飞裂篷且为薪卖橹且为糜什九不得归得归官府相鞕棰噫嗟嗟羊肠之险犹可越人无遭际那可活
　　逃民歌
　　来逋逃来逋逃茹藿烹藜腹顑颔以枵出门豪家打缚入门妻子煎熬昔饥官府赈我今饥官府禁我来逋来逋率彼旷野野死饫鸱鸢狱死饫虫防野死侥幸尚可脱狱死则死谁贳汝
　　空城雀
　　空城索索防穴狐栖白骨不葬悲风凄凄嗟尔黄雀何不去此逃朝鸣啾啾夕呼嗷嗷慊慊长苦饥尔生一何劳雀闻心中苦口噤不能语大泽饶风波其上鸱鸢多东人挟弹西家张罗各自怀机智爱惜田中禾覆车之粟人尚收官仓之储宁汝由何如阘蹋空城里草根木实无人主经年不见有行踪蓬蒿跳踉谁禁汝蚩蚩尔黄口慎莫生咨嗟待得毛羽成努力自为家
　　留郎曲
　　三月以来无一晴郎今欲行犹未行日日鸟啼行不得郎心不定妾心惊芳华尽被云雨妬出门只尺迷毒雾风吹白浪立如山劝郎莫问江头渡哀猿呌月不可闻妖蜮含沙讵知数深林魑魅巧弄人百尺长蛇防行路黄金之印大如斗数奇不得县君肘有时错悮犯刑书咄嗟那复保身首此时游魂何处归此时空房难独守不如炊黍且蒸藜相对绳枢与瓮牖
　　宛转歌
　　明星灿露华宛转歌歌宛转月白乌夜啼弦长曲何短绿水芙蓉夜夜开芭蕉落叶心常卷
　　有糓
　　有糓志贻谋也章氏子起家进士追念先人之训爰名其堂
　　田有嘉糓后皇所殖心之糓矣时维懿德易我疆亩其耕泽泽既曰耕只曷遂播只其实累累施于孙子古我先民遵皇之极遵皇之极以燕以翼不菑胡畬不稼胡穑凡尔君子夙兴是力
　　其力云何荼蓼是除载蕃载滋百千其储无逸斯逸匪哲伊愚敬念不替茀禄是俱
　　秋怀
　　虎兕狎旷野鳟鲂怀广池如何游客子飘荡无返期朝发扶桑阿夕息望崦嵫山谷屡阻迁寒暑互推移艰难经百务鬒发变成丝腰带不盈束中心惄如饥
　　木落尚可荣水涸尚可盈如何蓬蒿士抱艺竟无成神龙制蝼蚁斥鷃嗤鹍鹏小大各有遇得失安可凭达将连驷骋穷即蓬蔂行
　　北征杂咏
　　客寝不能寐旧虑杂新思申且鸡初鸣呼童理裳衣初日照疎牖仓皇临路岐风尘塞四野车马若云驰去者未云息来者复如斯鼎鼎百年内形神空尔疲顾彼蓬蒿士旦暮掩荆扉蒸藜以为食编茅以为衣不知有朝市岂复辨雄雌芳饵非所羡网罗安得施
　　养鸟莫养鸾艺麻莫艺兰芳香难为用过美多忧患田甲贱死灰白日摧氷山时运有来去祸福无定端周道荡如砥朱门竞弹冠咳唾生风波诛夺在一言二曜不常盈人生岂得安栖栖岩穴士无为耻泥蟠
　　白日丽高天万古钧炤临但能炤人影不及炤人心人影有时离人心终不移如何申椒芳化为菉与葹感此长叹息泪下忽沾臆愿将白日光来炤金与石
　　犁牛不为麟西施不负薪贵贱各有尚知者察其真周公下白屋天下乃归仁田窦相倾夺玉石俱见焚大雅秉明哲富贵成浮云昨日趋跄地今为灰与尘济济鸿都士何者结交亲我欲竟此曲此曲难具陈
　　东涧结层氷西涧涵清泠北枝方委叶南枝已含荣本是一气物炎凉不同形何况云间翼翻飞岂能并朝客孟尝门日夕投信陵得意胶漆欢失意寻戈兵仇多终自贼岂独丧其朋不念王贡交千载扬芳名
　　相逢行贻甬川祭酒
　　与子同根树枝干夙所依东西互飘泊寒燠歴迁移交游盛宇内何如我所思长风戾羽翰梦想觏容仪岂期蓟门驾改辙复来兹水深秦淮泛草长钟山陂相逢擥衣带欢极难为辞盛衰鉴毛发人代多参差金罍酌旨酒列席荐芳粢中庭撷萱草庻以饫周饥
　　君房下第归
　　在在有芳草处处有青山君去与之去君还与之还燕台空骏骨汉宫摈朱顔自古有如此沉防且闭闗
　　积雨简嘉则
　　隂风吹宿雨隂雾羃庭墀畏寒花委砌避湿鸟分枝天暝非因夜泥深不辨谿亲朋防来徃孤负黄流巵兀坐悄无聊一赋愁霖诗诗成再三叹四顾将寄谁为语云栖者啓户当知之
　　郊居
　　朝出野田游暮向林臯宿策杖入蓬门溪云犹在足頳霞鸟背翔皓月江心浴樵钓共为徒庶几郑子谷幽居屏烦喧触目恣遐眺烟霞茁屡奇峰峦互腾踔宿鸟竞阳枝寒泉迸隂窍欣兹十亩宫托迹亦防窱村居何所有歴歴多修竹明星阁树头白云饱溪腹钓月引鳟鲂樵霞卧山麓枯槁固所耽饮啄亦自足篱菊欲辞荣林枫亦陨赤芳醑湛盈尊园果繁以硕隣里相劝酬酣歌击白石俯视池中鱼仰睇云间翼
　　寄遯匪云远清溪即故栖崇楼邀月近列岫泄云齐鸟至自相悦人来乍欲迷言访蓬瀛客丹丘尚可梯积禾已堪炊种蔬已堪摘梧竹俨成行信是幽人宅鸟篆文苔阶云衣罥兰泽翘首望长空青山浄如拭伏枕不成寐侧听司晨嘷严霜切重衾疾风梳败蕉寒燠固有常龙蛇由所遭集菀本非羡白首甘蓬蒿
　　江上行
　　东风乍雨还乍晴十里百里闻流莺春波淼淼浄素练春山簇簇行画屏江上飞花已如霰泽中蒲柳何青青五陵侠客金騕褭潇湘美人琼玉筝瑚寳玦炤碧草飞丝急管喧层城绣服凌云翡翠动香轮压雾鸳鸯惊日中鬭鸡驰道塞日暮挝鼓纷吹笙金陵美人鹦鹉斝桂櫂兰舟不计倾相看莫放赤日落白石沙清无限情鳯凰台上乌初下白鹭洲前笛一鸣归途况值明月出囘首犹闻白苎声
　　城南闾将军宅同万民望屠国望访杨维仁分韵
　　江苑莓苔夕春风玉漏长异乡今日防明月故人觞甸树围山郭溪云带草堂来朝与君别两地莫相忘
　　飞来峯
　　疉石围青壁澄湖映赤城峯回云尽入洞转日初明窈窕丹丘秘逍遥玉女行山中有真隐长坐説无生
　　春日舟行四首
　　出郭便如意春光尽眼中云衣浮石淡树杪着霞红野渡新添水村禽各占丛桃源在何许宛转未能穷为爱春流好初晴即放船林臯青带雨江路淡生烟渔唱因风乱莺花鬭日妍瀛洲应不逺凝望转堪怜空闻圃胜何似碧溪行积雪千峯白斜阳一镜平艣移频墨藻岸转只闻莺信是沧浪好中流试濯缨青云将画舫步步可怜春野草风吹绿山峯雨洗新花枝初缀蝶燕语故招人村叟亦何意逍遥傍水滨
　　答顾子病中见讯
　　伊昔盟心久那堪握手稀白云繁作舍黄叶静防扉齿发先时落芳华复尔违眷兹林际鸟晨出暮同归
　　省中雨兴
　　何处多芳草春江日尔思高台云出没双燕雨差池水络清溪宅花飞白石堤长安三月尽车马至何迟
　　夏日吟
　　积雨连昏旦隂云被日隄柴门芳草合新水绿蒲齐野竹藏青鸟藤萝引碧鸡著书经岁月来往小斋栖
　　村中即事
　　数亩柴桑宅依然白水涯云深不碍路秋老尚余花翠壁檐端出青霓树杪斜村中无酒价客至便教賖
　　十二至戊屿庄作用楼字
　　只爱青山好添成百尺楼青泉梳石发紫雾羃松头刻烛赓新句持杯忆旧游中庭明月至遽起上帘钩
　　题候涛山和丰大
　　浩淼疑无地何年此落星洪涛舂日白逺树贴天青旸谷收渔舶崦嵫列画屏山僧有真悟对客説元经
　　十六至茂屿庄作
　　迷却桃源路千章夏木稠青峯排汉出白浪挟云流樵唱风前乱桐花雨后收最怜河畔柳惯系木兰舟
　　白鹿洞
　　平台开絶壁西望五峯高暝树栖山燕春台绣石臯鱼游吹浅浪龙卧起惊涛莫学任公子垂纶钓巨鼇
　　次南禺见新月有怀
　　衡门缘径啓花榭倚云成照水月初出近人虫自鸣疎钟风外落碧汉树头平无限伤秋意同谁次第评
　　简敖子发
　　朝搴石上英遗子白门亭作吏知时最著书何日宁土花云助碧山木鸟分青犹共南宫柳时时迓客星
　　戊午元日
　　山中更甲子海上卜星躔漫道新添算翻悲渐减年风舒彭泽柳日暖鹿门田泉石应如旧朝来顿可怜
　　鳯凰台
　　春江白云起俄与鳯台连双燕肘间出百花杯下然炊烟多度水雉堞已窥天昔日吹箫客清歌谁为传
　　九仙山
　　高台凌紫极靣靣出烟霞寺古松生甲林深石绣花朱防悬海蜃玉笛动云牙自是神仙宅蓬瀛未足夸
　　讯余君房读书大慈山房
　　岂是逃禅客栖迟湖上峯看书亲佛火旅食借僧舂夜坐频邀月晨兴每候钟自便尘市逺日日断过逢
　　杨蔡二子至留酌
　　有酒一斟酌相看即故人清溪落日静轻燕蹴花频薄饷新炊雾高怀得借春谁怜仲蔚第碧草细生尘
　　晓起
　　晨星开曙色风铎响檐端白发绨袍敝青山病骨寒畦蔬鸡啄乱园果鸟衔残竹里收遗箨新裁处士冠
　　春日舟行次韵
　　春郊芳草色步步引扁舟未试登山兴先为载酒游轻云笼过鸟斜日趁归牛最喜天初霁羣峯翠欲流
　　广陵晓发
　　征夫逐草露夜夜月中眠雾拥猿啸风吹白鴈旋有江能绘树无路不生烟初日秋光澹芙蕖亦可怜
　　竹墟宅
　　谁下陈蕃榻青山有逸民来从芳草引坐与碧山隣中酒无虚日寻花及好春相看莫相笑同是竹林人
　　隐居
　　岛屿春常在桃源路不迷山禽冲雾落野鹿抱霞栖蔓引青松弱崖悬碧草齐逍遥堪避世从此觅丹梯
　　清平道中
　　山城拂曙动行鞯古树防茸襍瘴烟野鸟向人名不辨仆夫无译语难传青霞漫简高贤传落日长歌古剑篇芳草不须怀故土垄云溪月亦堪怜
　　浔阳歌
　　九江江水九流盘彩鹢朱旗霄汉间七十二峯今夜月龙门相对骆驼山
　　锦云堆树浪花长桃李飞来片片香打鼓鸣铙何处客怪来惊散两鸳鸯
　　初秋
　　一声渔唱海天秋素练初飞白鹭洲亦有芙蓉自开落何人解识汉宫愁















　　甬上耆旧诗卷八
　　钦定四库全书
　　甬上耆旧诗卷九
　　监察御史胡文学编
　　布政陆石溪先生铨
　　先生字选之按察副使偁之第二子也美风仪质性英鋭过人读经史百家言一览辄解解辄能不忘操笔为文即竒气横发率出自胸中所造直追古人时论目为栁栁州苏文忠一流以进士为刑部主事值大礼议起先生哭谏廷杖几絶而苏寻以才推典十三司章疏数断大狱若绳沈藩不法处分哈密情罪举朝不能决先生直以片词折之改武库员外郎是歳朝廷初命内臣司外文柄先生出主福建考称得人转礼部仪制郎中上方稽古礼文更新制作创四郊亲籍亲蚕诸议内降旁午先生讨论陈奏须臾凡数四宗伯大臣尽倚以为办上特颁白金采币旌其才竟以永嘉所忌出为福建按察副使摄海道漳故利窟先生严立法禁诸射利奸人无不敛迹迁河南防政值歳旱蝗民多流徙先生劳心招恤所复业数百万人防迁广西按察使时弩滩猺贼侯公丁杂处胡蓝二姓间共为冦当事议大举兵殱之先生曰是坚贼党而分我兵力也且顺逆难尽明不若讨渠首而释其余弩滩果定尚书毛公秉钺至安南知先生才密与谋先生为画征抚之策安南遂平随迁广东布政使以内艰归卒于家先生少负才雄视当世豪杰每诵陈同甫人中之龙文中之虎意以自许居官判棼解剧应之常有余时方以丰功巨绩期之竟赍志而殁识者憾焉所着诗文集藏于家余尝手録先生诗七十一首序之曰书曰诗曰志谓诗在能宣其志所欲言也由是谐之成声束之中律此论诗之本也三百篇言孝子之志莫如蓼莪七章言忠臣之志莫如北山六章彼亦尽其志所欲言而止初不知有自我先有自我后也以至司马长卿所夜诵苏属国所赠枚生所唱叹铜雀三祖所歌尚仍各言其志也自钟嵘作诗品于一人下必系曰其源出于某家形似彷佛可发一笑后人祖其说遂谓确有所本然初未尝显然剽窃也至西涯之后北地勃兴一时词人尽宗之转相拟议刻画字句以能作楚相衣冠抵掌足欺新丰犬鸭便谓得附正宗于是天下之诗俱言人所言不复自言其志矣吾乡诸先生耻之自白斋文懿文定十余家并能卓荦自持不同于流俗而吾石溪陆先生更以竒气激亢横絶其间先生少负异才意歴落自许睨视一世慕古人仗节死义事所过竒山水必登望既以廷诤大礼受杖每言及永嘉长鬛竖儒辄欲横唾其面试读其挽罗峯与李中溪叙别诸诗执义忼慨声詈并发浩然沛然直冩其志所欲言而莫能御正使懦夫读之亦有起色盖先生论诗专以性情为主尝曰宋不能唐唐不能汉魏其似者宋之唐唐之汉魏耳斯其持论独立若此以俯视世人闭气噎声句防字割毕身作诗未得吐心吐意自作一语真可怜虫也仲长统曰百家杂碎请用从火唐荆川先生曰若付祖龙当使南山竹木减价差快人意矣先生诗惟家乗冩本一卷故词家无知先生者其后人陆鉁俟出此卷相示余谓家藏神剑长闭室中使龙身虎气不得腾出人间亦奚贵世有风胡子邪因为手録其诗一卷序而传之万生允诚曰先生方选白斋二集今复録石溪诗其伯仲若何余曰白斋高士石溪竒男子风格防不同但白斋力去陈言确以作者自命石溪则无意求工而芜言宿气亦能摆落要诸两先生真诗家之乌获也
　　晋史载龙山之防风吹孟嘉落帽桓温使孙盛为文嘲之嘉作解嘲词致超逸四座惊叹苏子瞻惜其文不传为四言补亡余读之窃谓嘲者以礼解者以道庶乎两得蘓词且非晋语也更为补二首
　　聚瞻饬仪式崇侈度履薄临深细矜返顾龙山嘉集羣贤昭姱金石在堂傧相在阼胡愆于仪巾脱顶露仆含嗤将军薄怒璧轻于瑕楠斥于蠧桑简避时祢狂矫故彼非昌期乖此绳步耳目外惭周章内寤请歌相鼠以终韶濩【右孙盛献嘲】
　　至敬弗仪大道易饬在朝维臣在野维客臣道足恭客情乐托岸帽为贤争席为适明明我侯厌彼局束驾言出郊以坦心腹勿弛于仪曷彰休徳郭巾偶折慕之成俗事异并传孟可比郭亦有畏威免冠昭责免既为恭落亦何失哂此细人从羁受勒【右孟嘉解嘲】
　　述懐
　　遇事不适意萧然思故庐故庐久荒寂人生安所居坐卧得率意侧步心常舒宁如日束带三驺为前驱徒尔人目宛然受羁拘寄声示僮仆洒扫吾庭除
　　偶感
　　无事久宴坐悠然生遐思白日不可留营营将何之开卷理达言黙对相嗟咨徃日已莫及来涂尚可资有谁苦相防何为自次且饮酒不能乐入山无舒期人生弃所适以戚为怡怡
　　干明寺与苏斋同游
　　七圣游兹山忽迷不知路相传几嵗年兹山尚如故在圣迷亦奇古今问遗步我来得与君萍逢偶相聚华尊倾山房畴昔纾衷素百意难尽宣欲言色相顾对此古奇踪怅然发遥慕朗晰岂不贤皦皦世所恶大道尚浑沦退藏戒轻露乃知匪所迷冥理此中寓莞然向古人千载借微晤
　　拨闷
　　修途繁春雨新水驰惊湍滩声起林杪浦色迷逺天溯游违水性力挽苦不前归情逐飞鸟度日长如年静坐快郁思起立当帷搴前村霭云树汀曲只尺间久望益渺日暮生夕烟来船翼双橹中流歌鼔填一息去千里疾若矢发劳逸迥倍屣迟速殊相悬事以乗机易力因失势难引触思至理何独舟行然因之停遐瞩返卧舒中煎
　　舍陆登舟情意甚适
　　驰舆罕静思理棹沿清流眇声聆石瀬野色防春柔鸥浴洁皓羽燕语纷元游身逸佳景集道悟羣骛收昨非悔嚣境今是恬沧洲嗟予本越产水国无尘忧汲湖代凿井命驾惟携舟植涯列繁翠开阁延清飂丱角狎幼性束带滋离愁豪心耻牛马微息悲蜉蝣行行惬渊尚适意将焉求
　　下滩
　　逺望滩将至俄惊水渐鸣船奔如逸马楫击起游鲸暗石寒傍闪前山逺迎溅涛常至颊逐鸟自怡情去急风加劲翻隂日半明傍观俱失色独坐只闻声势自难中息舟谁可并行眼轻千里近心五溯平定力惟孤舵旁扶借众撑乐从险处得惊向顺中生滩尽重回首长嗟事幸成
　　到万安
　　尽日鬭风行计程百余里水下舟自速浪峻不能弭戒险屡停桡循岸聊倚徙日斜气欲曛来船势未已归心易动揺野泊虑不韪奋桡复同行汀曲何迤逦须臾天际昏逺灯照村涘遥望不得前寒夜风益驶咫尺窅莫辨暗石利如齿滩浮两覆舟樯折帆已毁心恻不能援冒险鉴前趾那见万安城彷佛闻人语喧呼两相应掷防遥得舣泊岸一长吁履危不知止
　　度岭后渐寒
　　初春戒羊城气暖亲絺葛度岭春已杪怯风袭冬毼相去千里间寒燠判如划物性亦从人宜土乃易茁橘柚常去燕梨枣不居粤植根一失所生意已先阏奚为冠裳驱风土夺所悦六气为人雠变息苦伺隙行行归吾乡安栖养嵗月
　　少年行
　　金鞍白马长安道日日醉眼嗔春风胡姬满前不称意枭卢一掷千金空赤手入市索美酒抵掌拔劒矜豪雄倾盆倒瓮不论价一醉上马飞云龙借问少年住何处锦衣出入长楸宫
　　月湖行
　　我家住在湖之西中有岛屿湖之湄东风三月桃花水清隂百丈杨栁堤寳塔浮云耸髙汉石桥流水飞双鳬髙汉双霓西复东徃来人影緑光中狂客祠前朝酹酒梦公堂里夜闻钟风起沙惊鳬乱雨来声满荻蒲丛何家公子好游侠木兰为船桂为楫轻篷细桨荡中流翠钿寳髻娇双颊清歌一曲白云飞朱顔百媚红蕖落湖前湖后何缤纷桥上人防湖上人行人但识湖船乐游人更羡湖光新夹岸人家门第改惟余明月湖心在露华晓渔舟出星光暮入水亭待亭上主人久不归湖光月影徒辉辉
　　湘湖在萧山县北二里山絶顶有荒城杞槚满道故垒隠隠山脚名排马人言吴胜越拘句践于此是日与陈见吾同游
　　陈侯慷慨还风流携我湘湖登防舟湘湖去县十二里琉璃万顷苍波浮来商去贾不复识清风白日闲飞鸥主人桂楫相为开萍牵芰澁何徘徊须臾山旷湖风发船头喷浪声如雷酒酣日落鳬鹥乱振衣倚棹登荒防荒防絶顶临平野血崖骨垒森杞槚人言夫差败越王孤军困此如飘瓦吴军满地喧貔貅至今山脚名排马闻言惨淡不欲留天风飒飒吹梧楸古来英雄竞闲气片言不合成深讐转盻千年仅昨日败军胜将同荒丘陈侯陈侯归去来登舟长啸且衔杯古人吊古还成古今人不哀后复哀眼前功名亦吴越吴越于我何有哉陈侯陈侯归去来
　　游紫云洞歌
　　石竺山髙髙入云芙容削立迷荆榛折茅凿石谁为此相传九鲤藏其真奇岩争出似相搏凭虚万丈县髙阁倒垂突出如蜂房上牵石背下垂壑我行喘□不可登十步五坐惊峥嵘攀藤藤断身欲仆步苔苔滑足欲倾逡巡险度观音岩岩欹只尺心胆寒宛转忽入紫云洞洞古隂黒生烟岚小楼斜转深洞旁青天壁翠开明窻诸峯万状拱且伏溪流北绕还西横凭栏下瞰来时路蛇行鹏翦忘其故但闻松声谡谡响下方鸟飞贴地随云雾老僧住山数十年自称绝与人世无牵缘山收谷采足自给童子不知有肥鲜樵夫肩疲亦不至岂有冠葢来山巅我闻大笑命之坐古来奇迹俱告我壁县怪石色如铁击之金石声欲裂转背北上有石塔石梁三寸去路狭老僧徃来健若飞凌虚直度神不慑更有丹灶不可寻山夔密防何深深徃徃丹砂雨漂出仙人窅渺传清音嗟我兴狂欲长徃新着芒鞵桃竹杖太阳垂脚不可留长啸归来色戃恍
　　嘉靖丙申闰十二月同苏斋游南召子陵洞苏斋畏险不敢上余乗兴独徃入洞眺视逾时而还
　　南召山有子陵洞巉岩县结山之颠怪岩倒石如熊虎左跑右踞森相攒中有一径导飞鸟纡回侧上还傍牵登者胆堕中道阻洞中之景空相传我性好山不畏险仰头视洞遥垂涎束衣换履奋独上喘汗耸膝定复前盘回近洞几二里突崖倒出鸣飞泉两脚苔滑不得力下临无际旁无边攀藤倚崖侧身度斯须洞出开青莲洞中石髓成万象宛如人立如鸟翩更有融结同床几髙可箕坐平可眠然炬直入深无底旁环古井流潺湲下视民庐没蓬莽千村百雉同杯棬我思子陵古狂客笑睨万乗如浮烟解衣深卧须此洞髙风千仞犹泠然我思久留苦不得翮坠双鸟臂脱猿蘓君爱山尤自爱笑我蹈险情何偏蘓君蘓君吾语汝世间设险俱如天长安更有仕宦穽荐绅失脚多倾颠挤排且欲下以石丝牵发引相夤縁君知其险有如此何不惊此惊山川
　　悲金斗【金斗山出银矿马山青山胜朶五朶俱山名】
　　噫嘻金斗何防岏根脉直与终南太白相牵聨蜿蜒近若虬形走腾踊迥如鹏翅骞马山万叠塞门戸青山千仞齐胷肩胜朶挿天翼其右五朶蔽日屏其前白昼虎出怒当路晴空雾起昏蒙巅土民头白未敢上樵夫斧烂何曾攀何人浪识金银气一朝奉命开苍烟斫崖凿石万声吼裹粮篝火千人悬使者催书日络绎空山呵衞声喧阗斯须凿空如覆屋纡回水渗成流泉辘轳旋转断筋力隂寒惨栗侵肌骿将崩恐崩石难测枯骸簇簇真可怜壮丁采办穷日夜烈火烧炼唯流铅得无鬼神忌多取天藏地啬理固然我愿庙堂尚朴俭太平所守在四邉鞭笞角脑归南畆【盗矿贼号角脑】驱收哪哒耕春田【通番贼号哪哒】山珍水寳坐待出防米不须二十钱自然之利亦无害何为舍易圗其难呜呼堂堂大臣正当轴草茅闭口受役夫何言
　　民謡
　　毁我十家庐构尔一邮亭夺我十家产筑尔一佳城官长尚为役我曲何时直湖有薮山有谷本是太平民岂愿作逋客男儿无罪被人缚走向深山方敢哭
　　谁谓邑有贤贵将夺我田谁谓邑有贼功成授我秩移家莫近大宅居但愿土风淳且熈贫贱相怜贵不欺
　　病中漫述
　　丛竹映髙堂经旬卧竹牀色惊谈虎变身怖触龙伤弱质秋先觉愁懐夜独长病源人不识名利在膏肓一室静无尘徐回造化春罅风讐病骨帘日伴愁人药换医心惑呼频仆背嗔小愉聊自慰他日更沾巾不死君王赐时和天地恩窻明舒宿寤轩近息惊魂拳足寒塘鹭低头暮雨鸳完躯归故土追悔可重论
　　十一日出湾时张少傅同行
　　岂不恋明主那能党贵臣一官濒海国万里寄闲身旅思随飞鸟渔歌起白苹传闻张少傅同日问江津
　　文衡山致仕
　　特召金闺籍频章碧海私乞归宁待老晦迹巳嫌迟越竹成游轿吴蚕吐钓丝百年行乐地千里故人思
　　嵢峡道中
　　﨑岖嵢峡道度岭复縁溪新草迷残径奔泉啮故堤丛林千壑暗絶顶万山低防马无停息仓皇日已西
　　偶出
　　偶出城东道天寒急莫潮乱帆争入浦羸马数惊桥地卤晴还湿江空风自饶秋髙林日淡落木正萧萧
　　常山道中
　　驿路梅花发晴曛野色浓地经郷国尽春送客愁重鸟出云中树山青雨后峯徘徊停葢久絶壁倚孤松
　　尧庙
　　尧山开古庙登眺及新晴分草穷泉出攀藤静鸟惊松风吹鬓乱岩日照衣明兴剧归来晚村烟入望横
　　吕梁防张玉湖次韵
　　数年不相见相见忽如新今古多长啸江湖几故人清诗能自适浊酒且相亲莫惜尊前醉斜阳映别津
　　登分宜县钤山
　　钤山闻絶胜万木碧峯髙寺入千回径城周百转濠闻钟如入定见市不惊嚣极眺生遐思登临未觉劳
　　袁州道中
　　万山忽平地十里见髙城云黒农占雨山青客晴楼防烟外景鸡犬市中声日午方酣暑霜防驻斾旌
　　宣风早发
　　出门天未晓雾气满山川露湿凉侵体风微暑避轩日从云罅闪泉到石棱溅促骑吾知倦前村爨未烟过鄱阳湖时旱久湖浅渔人结茅沙上
　　雨水春来少湖中露浅沙张帆非旧渡牵防有迂涯宿草鱼龙窟新茅鸡犬家夜行殊不险萧鼓月中哗
　　漓江二首
　　漓水谁云险逢春景亦妍防山朝倚櫂待月夜开船滩急长邮近桥悬断壑连卷帘一尊酒独酌思悠然连山势不絶万木挿天青两岸深猺窟孤墩旧哨亭岩髙午见日林密夜迷星人静来猿啸凄凄不可聴
　　自适二首
　　年来寻自适不觉任情偏生意栽花活忘机乳燕翩眼寛岩上立心放醉余眠何必离尘俗时平即葛天晓事翻多事人心本自虚惊衰因对镜泥古为知书不尽盈无忌多忘闷自除从前殊费力吾爱旧迂疎
　　议礼下狱
　　事主勿欺曽学古保身明哲昧于今云环九阙青天近路入重圜白日隂宗庙难忘先帝徳简书不负小臣心锒铛在系终何怨城上乌啼几正襟
　　狱中次季举之韵
　　官非司谏终难嘿事系伦常敢顾身圣怒不妨为孝子狂言岂敢托忠臣古槐防满常霾日鵩鸟晴飞不畏人咫尺忽传雷雨至余威还摄怒龙鳞
　　谒卧龙冈武侯庙
　　古柏森森落日苍祠堂髙枕卧龙冈大名早定山川重正议终垂伏腊长三顾义同莘出处两朝身系汉兴亡我来再拜瞻遗像麟阁云防尽渺茫
　　见邸报有感
　　凤楼玉带挂金鱼意气飞扬稷契如煗阁密宣常独对氷衔超拜尽亲除岂无同党倾安石未有宣言夺范雎此日放归真不测都门送客几回车
　　同御史李中溪游仙岩寺寺在鬼谷岩絶顶
　　遥向清溪问碧空县崖髙阁白云中共愁仙壑何能到偶逐僧藜有路通渐觉须眉沾雾气忽惊人语落天风尘襟此日消几尽况有髙谈达者同
　　柯山在衢州府城南三十余里即仙人奕棋樵夫烂柯之地
　　晓披晴雾上层峦百丈危梯一岸冠影暗藤萝云出洞字封苔藓石生瘢山田雨足秋仍熟石室风髙夏亦寒棋罢仙童复何处冷烟残霭锁防岏
　　安庆兄入觐次少石韵
　　出郭晨迎五马旌公朝先得慰私情寒牀蓟北频宵梦春草江南隔嵗程尚有尘埃沾鬓发且将肥瘦问灯檠天伦乐事人间少故国相期接辔行
　　挽罗峯
　　抵掌朝堂百不如衔恩日日拜新除明纶在握身难系狡窟徒营事总虚客散不闻篱犬吠骨寒犹有史狐书只怜旧颂青苗軰便附人言有叹歔
　　长鬛东瓯一竖儒片言误主擅黄枢气凌七贵犹余鸷颐使千官尽若驽此后正人方贴席从前同党几张弧笑君十载为公相不得徐生一束刍
　　东湖
　　湖日初晴烂晓霞竹舆披露度芳华短苗斜引溪前水小荻新穿雨后沙马踏落花过药圃莺啼脩竹到僧家闲来不觉尘心净坐聴鸣桡弄水涯
　　丁酉元日
　　满城钟鼓杂鸡声星斗防珊天欲明万事初新从此日百年将半觉多情雪消春水河流急树暖朝暄蕚蕊生处处土风欣改嵗各将罗绮炫升平
　　赋得家居之乐
　　晓晴湖日上层楼睡起梳头对野鸥诗社筒来催夙约山家酒熟唤春游轻便度岭双肩轿小巧穿桥独橹舟日暮恐迷归去路短松脩竹认芳洲
　　天童寺
　　溪转峯回翠霭新诸天楼阁傍星辰深山笋熟人如市梵戸茶香客自频龛烛能留长夜月天花不断四时春共来物外舒尘缚莫厌披襟与岸巾
　　北固待午坡不至
　　栁色春深映驿楼好风江畔促行舟沙头水急潮初落山腹烟多雨未收髙阁断鸿欹枕倦逺村孤笛卷帘愁相期一醉金山寺斜日中流乱白鸥
　　悼石楼兄
　　朔风吹雨雁惊鸣寂莫胡牀旧感并老去瞻依兄似父梦回形影死犹生菊迷芳径秋方惨鹤度千山月自明惟有勲名垂不朽简书含泪续郷评
　　翠微花蕚且相依转眼鸰原怨落晖千里风尘常逺别百年鸿鴈几同飞仙家嵗月清宵短郷国衣冠白发稀谁向河东问三凤鹓行思旧湿朝衣
　　独坐
　　独坐公庭尽日幽晚风残日对林丘乾坤多事谁能静草树无情我共休黄鸟声稀春事去青山道在几人游闲来不尽莼鲈兴赖有琴书慰客愁
　　舟中述懐
　　经年持节又趋朝楚雨闽岚万里遥画虎自慙为拙宦闻鸡独起在清宵近河山好帘常卷午夜诗成烛半消风景苍茫春事去柴门花落草齐腰
　　途中漫述
　　晓晴红日照楼防睡起临风望眼开野树巢空惊鹤去浅滩船动觉潮来几年湖海王程倦万里云霄客梦回风景满前谁共语碧山红叶自衔杯
　　舒愤与中溪叙别
　　宦游何处濯冠缨九曲溪头溪水清开口好谈天下事反躬常愧古人情读书直为乾坤计按劒须令虎豹惊今日与君相别后再添鸥鸟结新盟
　　不随儿女共悲呻直是胷中见道真万马奔时先驻足乱锋攅处独当身敢云肮脏能成事使识江湖尚有人此意胷藏几十载逢君不觉倍精神
　　峯有寺甚佳寺僧多逃景象落莫游之怅然
　　乱峯丛起暗僧堂朶朶芙容竞晓妆絶壁有松人不到深林无主鸟相忘老僧避客嫌山好髙士题诗任草荒独自徃来防不厌好懐元不为人忙
　　偕李月山赵南厓游罗浮山
　　春日晴峯插海涛跻攀千里共忘劳水源将尽桃花落云气常随鹤影髙白髪避秦何处觅赤松辞汉几人豪尘懐且尽今宵乐草坐流连醉浊醪
　　读陈白沙集
　　人世纷华百计辞白沙门径有谁知乾坤不可无髙眼风月从来属盛时独许巢由能见道自矜李杜不同诗平生遗草无多字三百篇来仅有斯
　　自祝融峯归至南防寺少憩
　　南防禅阁傍山隈万木隂森石径回十里已从云外上千山初向望中开松房钟静无人到石鼎茶香有鹤来我欲留诗诗不就弥明原是此中才
　　再和宣明馆阳明先生韵
　　五色晴江雨后防乱峯云气月华浑邉陲万里还通驿盛世深山亦有村兴至欲穿双屐去愁来只对一灯昏夜郎诗思知多少恐有当年迁客魂
　　赠南溪方伯致仕旋里
　　投老恩霑下建章黄冠已改旧时装尘埃无复侵蓬鬓嵗月从今属草堂遂见云中归白鹤便从烟末聴沧浪故园莫放梅花发留待先生进一觞
　　归田再疏拂征衣白首何人解息机烟草尽知催客去松鳬已解傍船飞嚢归闽海添书卷家近桐江有钓矶故里诸公翘首待扳辕犹恐滞东归
　　罗源分司次壁间双江险韵
　　宦辙相拘困网罗驱驰疲骨欲成瘥邑迎人吏喧乡駃野供行厨荐海螺狂咏正逢情放处防山其奈兴防何敢言扬激消公事满眼侵人荆棘多
　　送李明府还镇南
　　长江浪急野鸥闲世事惟应赋考槃万里碧鸡云外路三秋青雀月中滩身轻最喜还家早道在何愁去国难回首故人遥共忆碧梧冈上拂尘冠
　　惜别
　　渡头微霭闇斜阳江上离愁夜未央一别动经千里濶百年消得几回忙相思华髪俱同軰何处青山似故乡此夜只闻芦荻满萧萧风雨助更长
　　裕州道中避雨大成寺
　　野寺停骖晚更幽小堂清坐对林丘好山借雨方能到万念逢僧觉暂休乱石甃垣青草细苍藤纒洞白云流客情日日黄埃里剰得今宵人外游
　　武当山
　　髙天绛节徃来通海上三山未许同地轴半空县北斗山根千里接中嵩峯头蜡照黄金屋炉内香浮白玉宫神道自来堪设教万年此地祝年丰
　　浙川道
　　羣峯缭绕忽平原江上孤城百雉悬岭积重重斜取路溪流曲曲暗通泉楚秦势角三分地雨雪寒争二月天最喜山民生计活旋添茅屋不须钱
　　清明
　　清明日薄昼隂隂篱外新秧短似针缚草象人田畔立借他风力逐飞禽















　　甬上耆旧诗卷九
　　钦定四库全书
　　甬上耆旧诗卷十
　　监察御史胡文学编
　　行太仆卿陈石亭先生沂
　　字鲁南先世征入太医院遂居南京先生体短疎眉目风神朗秀五歳能属对八歳能摹古人画十歳能诗十二歳作孔墨解赤寳山赋传诵人口名然起时野亭刘公白岩乔公柴墟储公俱海内硕望相继来官留都并引先生为忘年交及中进士改庶吉士年已四十有八为夙名士矣授编修进侍讲所撰进讲章善寓讽谏上心识其名以见忤永嘉出为江西防议多惠政迁山东防政值歳灾后先生身行部发官帑市牛给民垦艺且寛其租歳既熟又为捐除种马薪木运部诸猺民得苏息入贺遇永嘉长安道上劳之曰先生久外行召矣先生曰齐民困甚能行吾疏殊胜吾受徳也永嘉意拂然遂改为山西行太仆卿力请老归里先生性笃孝友事二亲死生情文备极人所难及素亷于财营弟妹婚嫁贷以备礼闻乡闾有缓急匍匐救之惟恐后至甬上人客留都先生尽与款接情若比隣不稍分疎近晚年筑遂初斋于家园杜门撰述絶意世事所着诗文拘虚集总修金陵志南畿总志山东通志自撰翰林志金陵世纪蓄徳録诲似録花岩志游名山録晤言诗谈诸书
　　南巡旧京歌
　　横戈八骏战功收夹舸双龙水面游紫盖风云过沛上锦防烟月下扬州
　　迎銮驿下万艘齐白浪排空赤岸低总谓北来天堑隔豫章城只在江西
　　六龙神运起江淮五马歌声再渡来千古金陵王气盛彤云曾绕鳯凰台
　　山樱江藕荐时鲜况有嘉鱼出锦渊圣体从谁问行在朝廷北极是幽燕
　　宫词
　　琼岛春泉下玉沟年年歳歳御泉流无端夜雨生新涨流出宫墙是外头
　　后庭仙树是谁栽春尽重门锁緑苔闻説翠华笼烛过上阳宫里防花来
　　少年行
　　君不见昔日髙阳之酒徒解貂市上亲行酤自笑奋力非耕鉏尽日博塞为摴蒲袒跣上踞声豪麄得意应手皆成卢刘毅家储甔石无掷取百万时须臾千金散尽轻泥涂五侯七贵犹鸡雏唾视不足当昆吾妇女见辱国邑屠僭据上位身称孤前途一败面缚俘还如六博势向输采隽不来徒尔呼吁嗟乎翻辕覆辙非险涂安得恃胜为长驱
　　江上二首
　　江水日东逝飘风自东来水性惟欲下扬波复牵回人事有顺逆欲发还徘徊飘风曾防时息櫂且衔杯息櫂复息櫂櫂息歌亦稀歌中有何益但诉志多违流水宜东去从风合西归出门岂无定中道复谁依
　　除歳书懐
　　车前断深壑舟际陷重氷驾骖不容止回舵犹未能清漏此年尽初旭明歳升无欢厌栢醑顾影怨兰灯闺中卜云近灯花指为征
　　顾氏园
　　佳丽楼西罗市前王台谢馆地相连朱雀门通朱雀舰鳯凰山带鳯凰泉建业豪华古称絶十二宫城开绮陌棨防高门卿相家山池曲榭神仙宅六朝家世旧风流犹説当年顾虎头竹密花深如乐苑窗盈池绕似沧洲东晋香炉金籀字南唐画障澄心纸米家圗画邺侯书平泉树石乌皮几逍遥日渉自成趣樾馆烟庭非一处古来不数辟疆园肯使王猷肆然去阿戎来候小肩舆歩屧花间入隠居坐久不知山色瞑仰防松月夜窗虚
　　对月赠刘按察元瑞入滇南
　　忆昨防月与君同月在萧台烟树东桐花香吐石坛冷松枝影落溪堂空可怜今夜高城隔况复蟾光渐生魄照我思君欲断肠照君向我天涯别天涯云雾何茫茫千山万山途路长从知马上防圎缺相逐君行渐异乡
　　重别行送李川甫
　　帝城门外扬车尘尽日劳劳行路人人生离别重缱绻况复送君当暮春昨日花开复欲落黒髪几时不为乐我今向衰君少年我少年时亦如昨燕台黄金照日边古人已往今谁贤世事多悲更难语系马踌躇尊酒前
　　宫柳
　　嫋嫋春声里隂隂晓色中缕垂金屋暗花散玉楼空凝露啼秦苑因风鬭楚宫不知行辇处几树近帘栊
　　华葢殿入
　　侍从趋中禁天阍夜暂开星辰宿飞栋风露下层防设炬人初动传香驾欲来聨行肃裳佩未敢更徘徊
　　内苑涵碧亭
　　苑入黄金坞桥回碧树湾龙池观九岛鼇禁觅三山溜转云车急花深月殿闲从来人罕至御榻在中间
　　还宫
　　寳骑出长杨舆人入建章池烟香合暝宫烛月笼光鼓角春城闭楼防夜曲扬从兹罢巡幸四海奉时康
　　闻讨宸濠有作
　　吴濞窥觎久南方竟失宁帝心宣四国天讨慰诸灵多难何烦见流言不忍听可怜亲睦礼哀痛出彤庭
　　观音山江阁与顾英玉中秋防月
　　鹫岭宿龙宫凭防一望中天遥沧海尽月小大江空乱石穿寒溜虚廊度晚风只疑云汉渚偶尔客槎通
　　与华玉登金山
　　江心拥鹫峯金界出芙容僧向空中定人从水上逢县灯动星月传梵起鱼龙浪説蓬瀛路鲸波更几重
　　再经岱岳下
　　岱岳横中野危梯歴太劳望时初不异登处始知髙天地形何大风云意自豪虽云容土壌安得补秋毫
　　上城北望
　　关钥雄三险王畿实在燕黄尘回跃马青海絶飞鸢剑阁何曽恃金城不可捐轮防如有诏此意答皇天
　　漫兴
　　献璞当年出今懐白玉归尚余松桧楫未老芰荷衣林静鸟无语山闲云不飞此中空寂久那复问禅机
　　山中喜雪
　　飞雪仍残腊风光改嵗华入丘迷鹳垤向水净鸥沙冻栁先飘絮枯梨早着花地炉煨浊酒应譲野人家
　　过吉水永泰寺
　　乱峯回絶涧荒殿掩空扉当路草盈尺绕坦松数围定僧离世久惊犬见人稀午坐同斋供山厨煮蕨薇
　　山寺漫兴
　　出郭少人事更居林壑间仆因随主懒僧反爱吾闲碧草生满地白云常在山城中防相问未卜几时还
　　正旦即事
　　帝辇时巡久未回天门遥拜重徘徊封笺自向慈宫进方贡还同异国来春转青旗开羽仗日临金榜上楼防帷城尚在燕山外谁献正元万寿杯
　　忆昔
　　清宵藜火带星光天禄曽为著作郎门下朝深坐馆殿前回院曲通廊羣公次第多含笑满袖氤氲尚有香黄屋朱扉照初日中官两两玉防傍
　　紫宸朝退下青扉侍从花间过锦衣金吐凤皇香不散玉倾鹦鹉醉方归楹髙甲帐云霞色官冷腰牌氷雪辉一自梦回天万里长安空见塞鸿归
　　两朝稽古备词臣上逼仙班压缙绅避路火城传卫士具餐晨馆庖人春深玉署翻红药日晚金河出素鳞莫为凉飚惜团扇向来共奉受恩频
　　江上呈华玉
　　龙江东下水疑空飞鸟流云落镜中千里晴光遥漾日满船秋色澹无风青山旧国知何处芳草离情去未穷晚折苹花思对酒灯前还有故人同
　　夏日杂兴
　　下俯江流百丈深上临山殿树隂隂中原正朔回天地圣祖髙文照古今过雨轻云虹未断浴波余彩日初沈樽前散髪疎狂甚转席移觞风满襟
　　野寺清凉旧有名空廊还傍石头城侵堦竹防差差转入座荷香细细生西府山前车辇路南唐宫里辘轳声氷浆玉椀传处想像君臣万古情
　　杨栁微风岸口生青溪泛舸月中行空惊宿鹭迎桡起却放流萤入幔明大计刘琨惟坐啸偏安王导亦垂名当年燕乐陈鱼藻丰锅由来是帝京
　　水邉楼榭晚风和香送陂塘十里荷隔浦船回红艳净满山蝉响緑隂多居人不省前朝事溪女犹为子夜歌飞鹭浴鳬俱自适老翁相对意如何
　　宸濠废宫
　　章水故宫何处是几株衰栁亦从遮金书葬地无刘濞玉树歌声有丽华秋日放鹰芳草陌春风飞燕野人家诸公防省多休暇每忆当时一叹嗟
　　匡庐瀑布泉
　　瀑水来天上犇流入大荒氤氲元气合澎湃海波长暝落明河影晴交白日光星源穷有穴仑岭倐移方润谷千林湿空音九夏凉五峯喧潄石三峡动飞梁入涧悬猿絶穿云度鸟妨玉垂风不防珠散雨俱扬逖引禅心吸甘分客味甞无因修净社终日坐相忘
　　春草
　　夜雨江南梦春风陌上情东皇如有意移向玉堦生
　　青溪桥二首
　　遥山乱云树流水净溪沙日暮行人絶危桥一径斜浮云乱出山落日鸟飞尽独立向溪桥寒流照容鬓
　　大驾西狩还京百官出于徳胜门
　　遥闻振旅入居庸八骏归来御六龙莫道榆关消息近沙河一水更千重
　　直望氤氲紫气遥万重飞控马萧萧鸳班虎队皆戎服两度迎銮徳胜桥
　　天皇自纳简书回神武将军可汗才仙仗不烦陈辇路笼街喝道数声来
　　锦标金胄照戎衣挟羽横戈自将归万骑羣中天马出一时传到疾如飞
　　放内苑诸禽
　　多年调养在雕笼放出初飞失旧丛祗为恩深未能去朝来还绕上阳宫
　　宜人马氏【附】
　　名闲卿字芷居金陵人先生之继室也先生丧耦知其贤而有文遂委禽焉年八十尚不废咏吟书法苏长公得其笔意颇与先生相类善山水白描画毕手裂之不以示人扁其室曰芷居诗名芷居集
　　苦雨
　　终日雨翻盆愁人欲防魂岭云生屋角埜水没篱根杨栁深藏径梨花静掩门声声偏入耳寂莫自黄昏
　　暮秋
　　野色满园中闲情立晚风菊花含雨艳枫叶醉霜红
　　有感
　　春风冷落后秋圃恨开迟总是宜男草傍人也未知
　　暮春
　　纱牕睡起霭朝晖满院莺声花正飞闲里不知因甚事春来容易送春归
　　七夕
　　灵鹄成桥事有无人间今夜忆黄姑倚窓坐久秋声动一叶西风到碧梧
　　按察副使陈后冈先生束
　　字约之为儿时已竒慧絶伦日诵数千言试之对辄应声就数又竒中诸公大竒之稍长出从里中师所讲授经义先生率卧勿听乃益汜滥百家上下屈宋班马之间所为古文词颇自引重视同辈俱娖娖不足伍既中进士入翰林与唐应德王道思诸人益刻厉为古学性亢洁不喜逢世张桂受上殊宠朝士尽奔走顾独慕先生名欲相款引终不一折节歳时上夀遣吏投刺驰马过其门诸老恨之入骨呼为轻薄小黄毛同辈亦多姗螫者乃出为湖广按察佥事置蛮剧之地以重困之彼意先生徒能负气持虚言弹射必不肯自抑精防计听断修举吏事逮其败当即摈之而先生独能励志益举其职终无词罢免稍迁视学河南既歴劬瘁常郁闷无聊再疏求去不得竟纵酒属疾呕血数升而死年才三十有三道思适同藩入枕其股而哭之与吾乡周大卿共经纪其防应德不逺千里哭之越中为刻遗集行世
　　铜雀妓
　　铜羽遡秋风金楼夜帐空舞鸾君讵见调鳯妾犹工泪竹愁难灭采菱歌已穷翻怜秦帝宠骊下许相同
　　高阳行二首
　　髙阳年少事横行重侠由来不重生夺得寳刀摇雪色骑将飞马蹴风声
　　北风吹陇簸黄沙纵博千场日未斜白剑杀人丹剑舞笑歌踏入酒姬家
　　夕霁对月有懐唐一编修
　　终日滞飞蒙三径絶来往檐溜一以捐族雪渐回荡长飚缬河出月华依波上微微辨林柯稍稍晰尘鞅槿委犹余萱开更映愰草萤掠明流土虫疑昼响命酒陶清虚解襟纳新爽懐人邈不御乐来何由赏沈思永终夕景同神宜徃
　　过徐李二子再游东林寺
　　入林礼名禅山深变炎夏清飚激层檐流水注户下孤磬逺烟微长廊饭僧罢暂结尘外踪稍懐逺公驾虎去识余溪莲开见遗社四禅邈难依百龄竟安假防心合委和旷览齐物化疎达任吾生尘縁两相谢
　　望湖亭迟唐子
　　防防下危磴风前立小亭独游坐超越属思临深冥野色向人尽一湖含晖明云开知日处其上峯遥轻目送鸟渐逺嘹然遗我声相感适无谓于焉观物情坐念所期子影影尘中行
　　二三同志夜酌碧云寺分韵
　　旷途疎俗寰静域临飞防形苞隠沦胜势抗清虚表鹫岭互盘旋龙泉吐涓雪窦回暑清云构翳空小分池牣法鳞作埒抽金草觉花明冬春香萝挂昏晓微尚在幽寂乗休恣探讨筏海滞尘縁游山访真了指景晤已深延赏悰非少适感伯伦情兼希鲁阳妙流觞酌驶湍挥手招頺颢任达本所经燕乐苦不早直躭真圣理勿为俗贤道
　　嵢峡舟中遇江于顺提学考绩北上赠别因成长句
　　故人相逢清溪口断岸维舟一尊酒醉愁折栁背河关笑防垂杨生左肘青山沈沈秋日光飒然海气飘微凉忽忆曽为东观史此时君作尚书郎昨日蛇年走贤士别来意气期如此三载不见须眉存还是豫章一男子落水一去时不还我今蹬蹭来山藩寸心指着向知已片时防对成分翻近日征贤徧都邑东巡西祀羣贤集宰相阁东礼通儒将军门下容长揖世涂参错讵可料英雄况复非常调喘息余怜轭下驹文蔚尔为将变豹握兰在身身自知投璧向人人不誉别去相思一调笑知尔甘泉不上书
　　过武溪杨隠君草堂
　　清溪幽隠处白首性情闲鹤起开松径风归闭竹关道书堆几上耕耒挂牀间坐悟忘言理令人不解还
　　石滩
　　石劣不受凿水归时碍行却令无竞性翻作不平鸣逆折声犹壮崩腾色自明我行殊昧险于此独婴情
　　过吴维隠居
　　委巷疎尘宇空斋问隠沦应门两童子拄杖一闲身下马见深意焚鱼知久贫相防祗有笑握手更何陈
　　漳水别唐一太史之洛
　　漳河流不极离思渺难裁可堪今夜月复照别时杯路向铜驼去人传金马来南征能作赋迟尔二班才
　　春江夜泛
　　日昏贪利涉系榜自相鸣水动春星乱山潜野火明幽虚机尽息澹泊道初成岂有形容在犹然问姓名
　　与田提学行清化道中
　　授服惊穷节离居感客情霜清沙鴈至露白草虫鸣到谷防天籁随山采地精幽寻祗得性游宦不期名
　　公安得唐应徳村居诗酬赠
　　应是归休日安贫得所如鹿裘新着便贝带旧游疎返舍因争席还山羡卜庐闭关无逺意不着絶交书偃息荆溪上明时挂一瓢带经收雨麦抱瓮汲春苗石室宁期道茅斋已混樵时闻田社客伏腊每相邀
　　春日渡汉阳
　　春风淡微雨了了见前川背水千家闭连山百雉县莺啼江上树人散渡头烟此日乗流者羁思殊未捐
　　春晚郊行
　　迟日出郊圻悠然尘事稀野隂堪结葢沟水欲流衣侠客探丸返佳人抱瑟归喧喧四隣夕徙倚向斜晖
　　禁中对雪
　　禁里霏霏朔气饶萦风飘度蓟门遥初翻金马疑飞絮渐集铜龙似薄绡百子银题全合色万年花发半封条县闻睿诏赓黄竹伫待东曺染赤毫
　　临淄舟次柬唐一太史
　　客中相见倍情亲日日追欢意未申近水割鳞时供酒逺山啼鸟尽关人疎慵且喜随中散鄙薄那堪作外臣愁计别程能几日未须岐路已沾巾
　　病后还朝毘陵唐编修兄弟携舟相送醉中话旧因懐任二考功次韵作【时唐方应命起废】
　　舟迎浦树緑参参笑傲逢君僻性耽陆氏弟兄原莫逆厐家主客自来谙病中握手愁能奈废后还朝志岂堪惟有同袍应问讯定言几日发山南
　　赠汪御史山居
　　小山卜筑背孤城大隠青春早谢名门长緑萝时挂麈溪分流水几投缨霜前鸟去收遗果雨后鸱肥拾野羮寂歴小亭无一事时从羽客话长生
　　秋日分祀孔子庙
　　属圣重儒宗当秋秩祀隆文明涓上日祈翼摄工松柏开新庙笙琴似旧宫居非一畆俭奠即两楹中玉簋馨明徳金声辨素功从公百辟戾陟配四科同有侐神如在无言教已通升堂独何幸俎豆挹前风
　　送唐子朝长陵
　　周王东定日虞后北巡年虎旅隂山转龙舟夜壑还珠丘开白壌琳殿閟泉示俭裁流水崇威迥跨邉云中分地脉斗极应星躔弓堕天难陟冠游月尚还光灵六圣扈警跸八神传南至恭明祀东曺简上贤瞻依徒欲赠凄恻未能宣
　　咏神乐观梅花
　　素质舒元圃清芬袅碧纱自将幽独意不逐艳阳华避暖迟开叶淩寒早着花瓣轻飘易坠枝曲影从斜襍雪明春砌随风入暮笳何须飞寳靥长此奉仙家
　　入闽
　　海国深秋别山关入望穷人家青壁里鸟道緑萝中地暖收蒟叶天寒折桂樷岚蒸晴亦雨瀑落静还风灵药繙经识讹言待译通问耕留野老赋食与山童直是忘机甚非将大隠同
　　上已
　　五都皆禊渭百戯尽临渠自怜妨太防不事更修除
　　夜泊羊原
　　万曲寒流滙碧湾千家烟雨闭柴关来愁乌帽生人闷到喜青山对客闲
　　恭人董氏【附】
　　山隂人侍郎董中峯先生女也生甚慧待年于家中峯尝曰吾女非得奇男子勿字徧视里中儿无可者偶与吾郷张文定公同游禹穴间从容具言尚壻事张公曰吾里有陈生家虽微其人才足壻也中峯乃与其夫人特来甬上试召陈生垂髫敝衣肤神玉映叩之无不响答试以诗文挥笔如云烟中峯大喜即命日为婚相伉俪甚笃然中峯固知其夫妇良不永年及后冈没未几恭人亦卒泊淮代外答唐太史
　　十年生事半同君万里伤心逐楚云逺浦维舟潮欲上平林对酒月初分逢人牛马时堪应到处鳬鸥渐作羣共是机情忘已尽欲将通塞任斯文











　　甬上耆旧诗卷十
　　钦定四库全书
　　甬上耆旧诗卷十一
　　监察御史胡文学编
　　薛滦州穰
　　字有年宋知衡州朋十一世孙也少资性过人好问学举于乡授涿州知州涿俗素强悍兼歳大祲盗贼多公至发廪粟赈饥亲问民所疾苦力为疗之盗贼渐息民得复苏三年用荐改知滦州滦当孔道征发旁午公输供得冝不烦而事集州歳苦河决筑长堤以捍之遂为永利以请老归里所载槖中装不入私室置产与昆弟共之散其余赀于乡族身力为善日以白简记其所行事博学能文诗崇唐人书法学钟王
　　刘方伯李佥宪李司空陈鹾使姚郡博同过郊居
　　骚坛总俊豪乗兴访同袍霜重马蹄滑日来山影髙野青芜染路江白雪铺涛鸡黍应堪共宁辞命驾劳
　　荅杨质夫秋官见寄
　　归老家人旧穷居地亦偏愁多需酒散病久枕书眠两鬓霜中镜孤舟江上天耆英如可防洛社在何年
　　晩过扬子江
　　舟移京口暮潮生枫叶芦花动客情千嶂雨收羣鸟下一江风纵片帆轻中流树隠金山寺隔岸云连铁瓮城东望乡园倍惆怅谁家砧杵乱秋声
　　丁酉秋日怀归
　　郡事相羁复几春苦为乡梦夜来频陶潜晩节闲门柳张翰秋风故国莼洛社交游难待客渔阳景物易悲人萧条归计看书剑何日江臯一问津
　　游洞山寺
　　傍山斜径路难前俯瞰长流一线泉茒屋无隣云往复石岩有洞草盘旋行春官骑临花外唱晩渔舟到水边方丈蓬来何必问人间信自有神仙
　　洪稼翁先生贯
　　字唯卿父处士性宿擅文章有重名先生少从父受易举于乡除教邓州益肆力为古文词诗法盛唐骚贼有楚汉人风格常自着易説以教诸生檄主江闽省试多得名士如汪俊辈迁知从化县复改政和政和有紫阳西山遗迹先生为发挥以经学风励一时俱彬彬起然仕竟不进得下考归因拟杜陵秋兴八首以见志传至京师李文正公大加赏叹为别作春兴八首盖遥和之也晩歳结庐东臯自号稼翁日歌歗其中每一诗成好事者辄竞传吴防间得先生文为志墓叙牒一时増重海宁新城江隂靖江四县志俱出其手年至九十尚不忘摛翰单章尺牍流布江左有周易解疑卧游清歗録太白山人稿五十余卷
　　宫词
　　花萼遥连务本楼五王文采尽风流不知凝碧池头宴落尽宫槐一树秋
　　双飞金鳯緑云翘舞袖三千尽綘绡一自銮舆西幸后白头如梦説前朝
　　露滴梧桐月满楼天心大火已西流君门且莫愁纨扇更有琵琶马上愁
　　风雨归舟图
　　长江一夜西风作飓母翻腾势何恶船头白浪大如山船尾惊涛小于屋艨艟巨舰浑欲倾长年三老神魂惊瞿塘滟滪不可道扬澜左蠡今身经黑云压山树欲折百尺斜牵钉桩橛破笠风飘去似萍乱蓑不掩鹑衣缺去船得意笑娭娭七尺蒲帆如鸟飞来船逆浪不可住打头风急真难为风颠不息雨加骤篷底归心如马走今古兴亡利与名苦雨西风吊衰柳昨日东风今日西世情翻覆亦如斯若使东风镇长好人生那有失时悲
　　春畊
　　春膏流土脉桑扈正鸣时谷口云千顷村边雨一犁帯经聊尔尔荷镢自熙熙禾黍真天禄何烦帝聘为
　　樵
　　息肩云谷里世事久忘机石枕梅花梦山风槲叶衣行歌惊野鹿归担荷斜晖欲问呉门路于今世已非
　　送白斋张廷评还南省
　　早从研席接辉光晚让青云道路长故里衣冠重对酒异乡灯火昔聨床官居执法星辰近诗变元和骨性强老我双眸还似旧时看天路有翺翔
　　京中九日寄亲旧
　　百年京国盛豪华四海无尘靖鼓笳黄菊红萸三市酒锦筝银甲五侯家登山眺处常悲古作吏贫来且闭衙良防重期残腊后碧天明月看梅花
　　秋兴【録一】
　　剑阁西连鸟道斜上皇今喜到中华题情诗寄沟中叶卖卜人归海上槎霜冷玉楼思旧帐月明边骑泣寒笳秋来懐抱偏难遣城上芙蓉又着花
　　布政李公麟
　　字仁仲自为童子时作古文词辄竒伟长益嗜学尚论古作者兼擅风骚举进士高第授水曹与从弟堂同在郎署相倡和时称为二李稍迁兵部郎中出为江西防议奏治行最高入贺至京时逆瑾当轴赂遗成市外吏率敛民财入献或劝公贷赀赂瑾当得美除且取偿于民可也公正色谢曰进退有命吾不能黩货猎荣且取诸细民何为也时瑾所遣旗校四布得公语以闻瑾大怒罚公米八百石瑾败乃释宁藩恃势凌倨自镇巡以下俱折节公独不为屈稍迁四川防政有刘太监者奉诏迎佛还自滇中势张甚所至科敛无算公禁无餽贻省费巨万迁贵州布政使请老归里杜门掩迹以著作自怡士大夫上谒者与抗论今古品目一时人物畧无所私乡论尽宗之时有所感遇逸兴骏发辄一寄之于诗人谓其风格比诸堇山无惭伯仲有心斋集行世
　　栁枝词
　　淡烟笼日影婆娑露叶曽经步辇过只尺宫墙看不见年年长是别离多
　　帘卷青青水殿凉晓妆随手鬭眉长含颦待与君王折一月看花到上阳
　　拟古
　　逺客遗素书三复襟顔开上言长相思永矢金石懐许身比稷契不谓行当乖南飞乌绕树明月照我栖别君久离索踪迹同云泥感兹双鲤赠竽瑟何时谐名世防有合营营道终迷劳歌停云篇白日声西回
　　客授晋陵漫兴
　　游子鞲上鹰低头待人食何如山梁雉饮啄随所适弃捐勿复道负此乗兴翮陇蜀有文禽唯恐鸱鸮得况闻终南山狐兔正狼藉惜哉不得往徬徨竟日夕
　　庭前一琪树阅歴成潦倒南枝气已鲜北枝尚枯槁承晖有向背发荣自迟早青阳本无私岂足萦懐抱雨露感相培嵗寒以为保
　　访倪应奎征君不遇
　　老去诗坛众所尊百年髙兴许谁论孤城坐聴寒吹角匹马行吟夜到门索笑梅花双白眼忘情鸥鸟自黄昏不堪回首山隂雪上下天光逺近村
　　湖南书屋为太宰李公作
　　别业湖南门反关功成早已挂冠还五株緑栁迁黄鸟十里青山放白鹇长剑倚天人境寂絶弦流水夜窻闲传家唯有图书在灯火西斋手自删
　　春日京师旅懐
　　满地梨花细雨天心旌揺曳落风前十年尘土真成梦一夜霜华欲上颠燕子寻泥营旧垒燧人钻火起新烟白云故绕江南路遮莫东篱种秫田
　　御史董公钥
　　字啓之以进士授上海令有声召为监察御史在台数上封事论救副使杨茂元为时所重出按云南镇监孙景与防将卢和交搆累按鞫莫敢决公承防一讯辄得其情并论死巨豪震慑刘瑾窃政除不附已者乃矫诏逮公勒致仕瑾诛复征竟以疾不起
　　春霜吟
　　夜气升春空为霜不为露幽兰植庭隅桃李置当户戸暖霜不入散作庭中素巧笑众所惑蛾眉易生妬桃李恃芳顔幽兰抱贞固托根茍得所奚用伤迟暮白日中天行霜消复谁顾
　　疑冢
　　驱马邺城北遥见古疑冢累累七十二出地若丘埇草荒翁仲灭穴崩鼠貍竦筑此竟何为令人发哀恐美人悲西陵芳心杂怨宠游魂化行云日暮迷真垄铜雀安在哉瓦落漳水涌
　　汴州元夕歌
　　繁星下天为火城游人防防如蚁行城头云破月半吐光向髙楼照歌舞歌舞入云云不冻佳气暖烟结春梦戚畹香车油壁明王孙宝马连钱动千尺游绳束九逵纸毬化作红鸳飞红鸳拂面金钿落深闺儿女啼春归银河欲没巨风起万户千门凉色里弦管已销信陵宅月明犹照侯嬴里
　　懒云篇为贾节判赋
　　阿香抗轮轮欲折老龙喷雨涎带血沧江有云卧不动瑟瑟芦花乱惊梦江风吹起鸥共飞片片挂作松树衣山昏穿入樵叟洞沙晴铺上渔人矶防蝀吸泉妖蜃啼阿香老龙次第归世间水暵几如意独有此云无是非
　　出汴城
　　断云横铁塔残雨落金池春浅沙犹冻年更鸟未知牛羊登翠岳城郭枕荒陂古迹漂零尽萧萧动所思
　　莲池阻风
　　黄河夜半冯夷舞未晓争传白浪雄水国春残空望雨沙田麦细可禁风縁堤偶坐津楼上携榼谁来野寺中极目平原渺何际惊尘飞雾晚蒙蒙
　　内丘道中
　　晴原草树弄春晖候吏重迎侯驾归西望隔年无雁到北行三月未花飞碛田风起沙尘满山县烟消井灶稀车马纷纷徧芳陌几人曾不愧轻肥
　　礼部侍郎黄致斋先生宗明
　　先生字诚甫中进士官兵部曹时王文成公方论学先生在其门称髙弟宸濠初反先生上江防三策为大司马乔公所重复上谏南巡疏武宗幸南都百官服罩甲衣以朝先生约言官共奏不冝服防不果即移疾归防起刑部防张桂诸臣方议大礼举朝哗之先生持论独与合至署丞何渊请睿宗入太庙即具疏力言不可出守吉安下车首建白鹭洲书院以学道教诸生宸濠遗孽朱祥阻隘歗众白日乗肩舆横行城市中吏不敢问先生潜发兵布贼舎左右候除夜牒郡从事他出猝至其所贼方聚饮酣伏发立缚祥父子及其党无一人得脱尽斩之人谓先生计畧足方文成也巨冦既平次治奸吏次决健讼次行清里法次行团甲法次修义仓行备荒法俱有条绪稍迁福建盐运使召修明伦大典晋光禄卿辑光禄须知为疏以进畧曰帝王谨德于供御饮食至为切近防奢止欲养徳养身不可不慎唯宗庙荐食所在必防乞定制使祀有常式荐有常品饍有常味賔赐有常格多寡有常数使贪馋无所干利上纳之着为令迁兵部侍郎编修杨名以论权贵下狱诏穷治主者时在议礼大狱后党议渐生先生疏言杨名罪不罪宜有定法然罪一杨名而必求主使之人延及善类将尽于一网其闗国家元气不小乞得寛名罪无穷其事上为霁威然坐是竟出为福建防政召补礼部侍郎庄肃皇后崩廷议欲从杀礼先生力争之广宁兵变复疏请擒治渠魁以昭国体论者韪之未几卒先生为人温恭亷静然风节最着未尝为贵势所诎至其应变成务沈几黙运每确有定力时以为传文武之学而能见诸用当以先生举首焉
　　吕梁二首
　　天地有屯艰河流此扼防峡束嘶蛟鼍万石轰崩溃犇冲势益雄流沫成车盖河流无时休怒嘶何时收旁观未噎气丈夫掉臂游
　　我来属水缩洪涛益澎湃叱咤嗔风雷喑呜助兵忾平生好竒心顔魄颇惊悸俄顷出其间安流归下濑水静意亦闲寂寞收震籁独坐自颂思沈吟发长喟向来喜惧情逐物俱吾害
　　驾出郊省牲
　　帝德一无杂纯毛亦尚牲妖鼷逃鬼防氛气辟天晴万马通宵出千官夹道迎追陪惟勉勉临照自明明
　　延平别诚斋盛中丞
　　每懐清节自当年此日相依不偶然宿雾尽时千嶂月万山深处一溪船幽兰香芷迎归斾白鹭芳洲媚逺天独立江南望江北不堪吴楚暮云连
　　王蘖谷中丞以诗悯余南迁守冻时王亦縁事南迁次韵奉答
　　芧屋行归葺短垣沧江无慕大鲸翻谁甘清世同鱼服自愧微班隔兽樽鼓枻已知违帝里缄书应许到家门几年来往风波险畏见黄河浊水奔
　　甬上歌二首
　　不知何地是瀛洲日月湖光净不流秋到万家黄叶乱玉箫人倚月明楼
　　越王宫馆上青天栋宇参差宿断烟水漫湖西洲岛没踏歌人听打鱼船
　　知府华石窗先生爱
　　字仁卿少慕四明山更号石窗自童子时辄嗜学以儒士举于乡中进士授官刑曹善决狱取平歴迁郎中改兵部出守桂林桂林俗犷民喜讼击狱多久不决先生至日为论报决遣月中狱一空田州岑氏作乱发兵郡中苦转输民负租积百万先生尽心区画与民相缓急报课得最入觐命复原郡先生意不欲更赴官强之行数迁延不上竟坐劾即解组归性笃孝友与人交温恭有蕴借意味萧然常置势分于度外人望之癯然一布衣也既归田日以著述为事歳不一入城市有所请谒每杖策所之见云蒸霞起草木向荣辄欣然自喜间与二三故人游于日岭雪窦之间攀萝拊石吟啸相酬自谓得骚人逐客之乐无与同者为诗学杜工部王右丞二家几入其室书法尤重一时每下笔斐亹得者寳之竟以感微疾不药而死年甫四十三名士大夫闻之俱哭失声所着石窗集墨妙传世甚多
　　寄题信州南岩
　　我闻南岩胜凭髙纡曲磴山深不见人松飚满清聴洞壑袅烟霞幽花绕蹊迳古寺云中开泠然发孤磬层台俯石涧坐使心神莹游子疲道途揽衣起遐兴山水江南竒碣石此犹剰上有仙子居因忆瑶华赠
　　下滩
　　江路厌滩流潺飞雪花白我来戒疾行水中纷乱石或俯若蹲鸱或峭如列防或攅若莲开或散如叶淅波流迷浅深冲激互漰湱歴乱愁无因放舟乗窦隙回干捷有神长年岂用力幸无覆溺忧终然夺人魄我本湖海俦十年踏鲸脊纵浪恱鳬鸥扶危仗忠赤一尊强自斟庶慰风雨夕
　　苇航卷【亭名】
　　驻马试幽寻烟霞接亭隧细竹浮疎隂空泉滴秋泌结搆借城埤孤撑偶因地编苇一任真聊作湖海寄虚讶郢州船中可植荷芰松壑翻秋涛褰裳染湿翠凉月委金波开窗漾晴媚蕴真失所遭沧浪动遐思千古激遗音芳筵袅清吹心赏知几人一饮复霑醉山简数过从荆州足髙谊
　　舟中望庐山
　　望望庐山髙矗上青云杪下醮彭蠡波苍龙出溟沼羣峯势若趋九水故萦绕岚光隠约间云霞分窈袅南北望不殊青苍邈未了昔有藏修人千秋俨师表我行不及登仰止空懐抱孤舟莽风烟迸目飞双鸟
　　与泉卷为徐德安题
　　絶壑驶惊涛穷探不可及遗迹嗟茫茫天根任敷翕垂空鸟度愁落涧云飞湿触石乃作声静定固所执长趋江海百折期归集清比在山同润及羣生濈澹交既以神道器本相入千古濯缨心褰裳试新汲
　　长相思
　　长相思路阻艰美人一去何时还移灯夕聴窗前雨卷幔朝看湖上山兰房秋静金刀歇懒把纨缯为君裂缝纫未得上君身丝欲断时心已絶莲塘碧水翻鸳鸯花开并蒂芙蓉香香风如挹美人面露冷泥深空自伤
　　宿南渡
　　出郭离尘事相将仙子槎晴帆南渡港晚饭野人家风至鸣谿篠潮回吐岸沙好山看渐近应共尔餐霞
　　隠潭
　　峭壁欹谁凿谽谺小有天下探翻仄石仰睇落飞泉坐久衣裳冷闚虚云日偏诗成不敢吐生恐触龙眠
　　日岭
　　硉矹中天出孤虚兀拄撑石鱼縁罅入云幔拂崖生归鹤岩扉暝先鸡海曙明仙灵频倚望佩湿露华轻
　　值雨
　　黒云将雨至晚去宿谁家逺溜奔崖白惊飚逗竹斜主人初具榻穉子旋烹茶自爱身霑湿犹看带紫霞
　　东溪卷
　　乾坤佳致本依然写出江南一辋川天与水光相上下鸟随山势共周旋四时风景长如此百折清流却似前有客乗舟学髙隠几回酣墨落风烟
　　送楝塘李先生游杭东归
　　百丈烟霞作伴行更于湖海乞芳盟暖风犹讶千人醉梅雨曽无半日晴携鹤上船诗欲就载琴归路梦还清山灵有意重招引水月梅花几度生
　　忧旱
　　六月江南絶雨痕辘轳声断此溪村却縁病渇频回首只合忧时早闭门百里风尘空白昼千家鸡犬共黄昏无劳史氏书民隠郡邑今朝有杜君
　　砖河夜迟洛原舟不至
　　本同行坐向江天蓦越孤舟却汝怜如此月明那可住更兼风正不须牵室家翻诧为行累书剑应知与客便今夜一尊期共醉沧洲城郭莽寒烟
　　初入挂林憩观音阁
　　梵王楼阁俯江隈门外诸峯罨画开满径烟霞僧独往隔溪风雨我初来香消石鼎寒光逗茶熟山房午梦回暂弭旌麾聊问俗可堪揺落望乡台
　　全州道中
　　郊坰栁外问长亭吹面东风减宿酲雊雉平原芳草没浴鳬新水暮烟生欲嫌俗客山花笑又见村童竹马迎茅屋几家春正暖即从南亩看深耕
　　春日书懐简张东沙
　　碧溪新水绕柴荆逺饷聊为陇上耕地僻不闻时黜陟身闲兼废日将迎烟笼晓径蘼芜合雨过春山麋鹿行花落只防渔父见桃源本是不知名
　　雪窦寺
　　路入崇山草树薫半空佳气碧氤氲隂崖尚积千山雪絶坂犹耕百亩云鸟度深林啼落日僧归幽涧煮香芹恐惊猿隺悲来晚幸喜烟霞得共分
　　武城道中
　　武城县前沙渚平草衰霜落蟪蛄鸣片帆欲下江南路卧聴风声杂水声
　　题画
　　卧隠松林懒出山洞门长锁白云闲杖藜晓起山前望秋在翠微黄叶间
　　花柳晴光处处春天涯芳草转愁人画船载酒归何晩家在江南湖水濵
　　都督万鹿园公表
　　公字民望别号鹿园居士先世定逺人以开国勲世为宁波卫指挥佥事因家于鄞性笃孝友禀絶异读书目数行下体中文弱被服固儒者而其气自葢一世年十七袭职即屏居西臯外每昼出骑射夜归则烧烛读书慕诸葛武侯为人志在经营天下中武举第一防试对策论任将曰将系于相天下未尝无将特患无相耳主者欲置第一以所言多忤时改十八擢都指挥督浙运所立法尽为转漕画一至淮值歳大饥千里无炊烟公忾然曰民呼噏垂尽岂能待请吾何惜此一身易万姓之命即发所督运米赈之已竟得免以浙江司阃稍迁漕运防将再起为左军都督漕运总兵前后歴漕于河漕利害洞若披掌初二洪水涸议者谓黄河改流公著论折之又有议欲由涡河凿阳武以通卫河为便者公复力言其不可他如论海运论轻赍议本折通融议召开荒田及奏处异常水害漂流粮米诸奏议前后凡数千万言俱系国本至论详在防典及经济文録中已由南京都督佥书请病归常居武林寄迹西溪山水间适倭乱起东南日骚然公念国家承平久士不识战平生喜从方外游惟少林释徒最善格鬭精悍可备缓急用因尽与相结纳至是贼猝犯赭山当事仓皇无可御俱问策于公公乃精选所识僧得二百人使少林释孤舟统以出薄贼营纵火前击之贼败走复乗胜破之省下解严由是公所部名著逺近贼犯太仓操江蔡公遣使从公乞师浙中当事方恃为长城不肯发公别募月空等十八僧往且属蔡公使以公书聘少林释天员为将当可破贼时天员方登曲座説经及得公手牍为罢讲先报书曰此非山僧事但须为知已一出遂集所教僧八十余人蛇山十人并月空为一军各精治兵械下山与贼遇于翁家港诸僧俱归袈裟持杖口含淀蓝及见贼各诵佛号伏地即尽卸其衣以蓝涂面及四体奋起前击贼初贼遥望诸僧状貎衣烂烂已大疑之及自地上跃起俱臝鬼前搏大惊以为有神而僧结陈使兵器相间先用长矛冲前随夹以弩矢下持钩枪掣其足仆则以杖掊之刀割其首贼遂大败余走嘉兴之白沙滩追及尽杀之自倭深入我兵望风未尝敢与鬭至是始知贼可杀士气为一奋俱用公所结客也然倭数为患由奸人王直导之公策其麤莽可用间得直除之则倭自去而里中有蒋洲其人辩士多计畧且能得直要领可使因日与当事谋遣直俱逡巡未果其后胡少保竟用公言使洲诱直至斩以狥东南遂晏然一时竒功亦出公所画策也朝论共推公复起都督佥书南京中府道经苏州猝遇贼杨泾桥所从惟帐下健儿孤军与力战得出身中流矢义儿一人战殁至南都下血数斗即具陈固守京畿之策上大司马以书报家人曰家世死战惟吾持文墨议论未尝身将今晚年增一箭瘢可不恨矣竟以病剧请归再推浙直海防总兵不起公留心天下大计凡有建画俱垂为定制其论邉事益详尝谓古今二大患内河外邉公筹之歴歴皆如目中闻家国有急辄思以身赴之为死传一时事即为精思其后而卒未竟所用所著书凡十余种文章敷陈条畅为诗有孟韦风味一时王汝中唐应徳罗逹夫三先生以理学名于世公议论与相上下分晰秋芒各相悱发先辈谓古名将以文学饰勲名亦间有之然未有研精道学与儒林宿老相顔行则屈指古今不易见也卒年五十有九是夕大星霣于庭公殁后人时见公采药名山中至前歳有客入闽山渐造深岩遇一叟风貌非常留客与语三日夜客发其几上书俱署鹿园居士作客亲与余言之
　　公生有异相玉色方颐额上有三文相者以为刘青田一流初先忠毅公最擅风仪疎眉目体长玉立里中有故老望见曰李司马真天人也自吾所识先辈风貌总戎万公而后此复一人矣其足追慕如此万氏以开国勲有四忠三节一义至公更由对策起家再绾将印子孙相继为大将至曽孙泰乃以治易举于乡为名孝亷二十余年天下和雍尽归品目即江南所称履安先生者也先生有子八人俱传其学长孙言更擅文章盖勲门之盛于斯极矣
　　江南曲
　　客从潮阳来夜泊秦淮口乡语人不知儿童闻拍手钱塘八月时潮来髙百尺三五弄潮儿戯舟若梭织络纬夜夜吟吟时惊妾心征衣犹未寄只恐晓寒侵君比天边月妾比江中水愿月上钟山照江清彻底
　　除夕宴隣宅
　　弱冠辞乡早并州久滞身乍归翻作客欲别更相亲腊向宵分尽春随晓霁新寒暄君莫问千里尚为隣初夏自姑苏返櫂过嘉禾宿万夀山作
　　游兴随縁变归帆信晚风树隂沈水碧霞彩散波红落日城初背前村寺忽逢吾心忘厌悦莫讶屡西东
　　重宴杨水部容闲阁
　　凉暄虽异序烟月共斯楼又觉一年谢空怜两度游行云仍驻曲密栁更移舟留客何须醉忘情但狎鸥
　　元夕后宿应岙山庄
　　几宵灯下醉暂向陇头醒隔嵗梅犹白经春竹更青就云移石榻迎日啓山扃入郭非吾好尘劳鬓易星
　　宿应岙山楼
　　窈窕苍霞里登楼爱隠居水声孤枕近山色四窗虚林静朝看鹿心闲夜对书独将躭寂意觉与世情疎
　　病中西溪山中漫述
　　岂如陶令荒三径几见云封满薜萝抱病却嫌辞禄晚入山犹厌识僧多蝉声两树经年谢心绪千端奈老何安得尽排人世事白云流水和樵歌
　　燕子矶作
　　燕子矶前风满台倦飞髙鸟识归来波漂云影江心渡帆带山光寺外回病足倩扶将弱息衰顔难驻付金罍乡关日暮犹堪指北极恩深首重回
　　新正十日自善卷还吴兴山中遇雨作
　　夜宿玉潭逢客醉晓经川岭共僧行深村未雨四山暝樵径无人一鸟鸣节近元宵思故里心随流水急归程亦知闻道希形役沾湿那堪又暮征
　　清道观感懐
　　緑树隂隂石磴遥碧岑丹宇倚青霄廿年不到归何晚一月初晴雨复飘薜茘云深窥洞府竹松风度讶仙韶客懐幽胜偏多感不尽江声伴寂寥
　　副使陆公釴
　　公字举之甫能言母杨太淑人命以字百试不爽稍长神智鋭发读书数行下中进士廷试一甲授翰林编修益尽览中秘书意驰骋古今馆中宿老俱下之少励名节自许古人不肯从俗时议礼诸臣骤贵俱倾心于公欲引为重公漠然卒不应其人以为少已深衔之防大礼告成议礼者已当轴遂出公为湖广按察佥事治江防其官新设凡簿书文牒尽属草创公定制俱足为后法外台诸君相顾曰陆君自史馆来其治才即老吏莫及也稍迁江西防议治粮储其于转输能酌诸郡赢缩騐物产之登耗与时损益之人以为便再迁山东督学副使敦尚风俗易郡中所奉神祠崇祀先贤诸生有文而行笃者引之若肺腑士习为变山东旧无通志公慨然曰圣贤百世之师也泰山五岳之宗也六经斯文之祖也此一方文献而天下古今之事备焉志奚可废也遂彚古采今补遗正陋穷日夜力不懈逾年书成而公病矣遂上书乞骸骨不报卒于官公性温厚口未尝言人短而正气不挠卒与时忤位终于外台天下惜之长兄都御史钶号石楼次兄布政使铨号石溪公号少石时称陆氏三石并擅文章所着少石子集十三卷公之前昆山陆釴字鼎仪中天顺癸未进士一甲第二公姓名适同中正徳庚辰进士一甲第二鼎仪自史馆出为太常被疾乞归公亦自史馆出为外台被疾乞归两公并有文名年位未称俱适相合斯亦一竒也
　　建昌道中
　　赤阪扬尘霾朱飚转炎炽下有修竹林清泉防凉翠行子苦郁蒸居者自幽憇岂为躁静分亦縁身世异东门已疎南山荳堪艺回车理故岑愿言遂髙致
　　爱峯篇
　　爱山爱孤峯峯髙不可即诛茅卧其旁凭轩看空碧袅袅金芙蓉海霞荡日夕下有蛟龙盘波涛起渊宅我思天柱遥汉江渺竒迹亦有匡庐幽谁能奋羽翮对此聊自怡防捜但只尺浮云倐蔽亏白日惨无色蔽亏良有时我情自不易请看石上萝绸缪永为适
　　妙髙台
　　石径入迂回髙台出林杪逺岫迎归云层峦碍飞鸟崖崩树交撑坛寂花谁扫凌风一振衣清旷絶尘抱仰接烟霞重俯视楼观小安得鞭苍虬翛然下蓬岛
　　鱼台歌
　　鱼台县前秋水髙洪涛拍天风怒号野外平原变江海城中万户生蓬蒿崖崩岸坼疾如雨安得回潮射强弩黄河喷沫赤虬骄白昼闪日苍龙舞可怜树杪栖人家忍饥父老相悲嗟漂零已分鱼鼈征科况复愁鸡蛇府帖朝来促堤筑筑声凄断林猿哭千夫蚁聚空苦辛一夜鲸翻尽倾覆我来泊舟鱼台旁柁楫颠危魂魄伤然灯叹息坐中夜触目流离増感伤丰衣美食千万厦天寒谁庇苍茫野重阍日逺不得知歌罢秋风泪盈把
　　申将军歌
　　申将军气横八极呑沧溟金吾奕叶名帝京慷慨独存燕赵种纵横少学孙吴兵忆从射防明光殿腰县斗金谁不羡东海牙旗建栁营北关铁骑驱沙甸虎符再握来潇湘楼船蔽日鱼鸟张画角寒吹汉口月宝刀夜闪荆门霜将军才畧兼文武紫髯白羽挥尊俎秋雨萧铃静虎貔春风缓带歌鹦鹉檄书昨夜到辕门禁中颇牧须召君汉骑材官本骁勇唐家神防号亲军君家甲第长安道十二龙楼春色早豹尾香随玉辇尘貂裘翠染金坡草迩来西北愁备边登坛谁为勒燕然纨袴衣冠尽骄脆毺歌舞空妖妍丈夫志气要磈磊射雕饮马思青海叵平终见玉关开荐勲先奏金门凯楚江落日风怒号羡君行色壮秋涛狂歌击剑为起舞回首麟阁横中宵
　　哀朱生词
　　塾南祠堂鸳瓦碧塾南父老相叹息叹息朱郎谁复如二十书生已庙食忆昨前村喧鼔鼙天昏日落豺狼驰苍茫野哭走儿女黯淡杀气冲潢池朱郎此时挺身出凭陵大叫探虎窟郦生掉舌机已危杲卿骂贼死不屈古来壮士思解纷朱郎救焚翻自焚寳剑精光忽夜蚀乾坤谁与清妖氛湘水村童击鼍鼔共采幽兰荐芳醑英魂时驾黄隺来祠下松杉泣风雨
　　酒亭歌赠卢子
　　徐山苍苍入烟雾泗水滔滔日东注芒砀龙气收紫云云去还留泗亭树泗亭虚迹埋草莱土花秋碧歌风防当年亭长提三尺疾呼百万驱云雷西走强秦南辱楚一日韩彭尽醢俎壮士何能守四方况复儒生弃如土山中老妪犹夜啼沛上小儿欢击鞞赤帝炎光倐如电西风木叶同悲凄使君懐古意慨慷驻马寻碑泗亭上英雄尘土堪叹嗟登防一眺散泱莽
　　钱塘懐古
　　黄屋南迁日苍山结凤楼可怜江海地曽是帝王州草树沈宫怨笙歌唤客愁寒潮自来徃难雪古今愁
　　山寺
　　桂楫聊停渚芒鞵上碧空谷深平见寺村午静闻钟篆迹残碑藓林香满涧松王程不可住僧话未从容
　　遣兴
　　逺水泛孤槎天寒恋物华片云残照雨衰菊半篱花野静闻鹤江清丽碧沙飘然湖海兴鳬鴈汝为家
　　旅夜纪懐
　　旅馆寒宵坐春愁日自昏角声三鼓月野哭数家村养拙韬龙剑含凄愧鹿门时艰诸老在好为定乾坤
　　湖口
　　湖口荒村渡人家落照邉逺防彭泽树羞上洞庭船草色迷芳甸江声起宿烟此身随物役空羡白鸥眠
　　立春登防
　　泽国春生早阳防岂故丘携壶聊引望秉烛几同游山色晴催栁江声暖泛鸥汉宫传彩胜无复殿东头
　　刘侍御谒陵还
　　千嶂回防殿诸陵紫翠间金银浮王气鼔角到重关骢马溪云度龙髯夜月攀萋萋宫草白愁絶侍臣顔
　　狱与七兄同床
　　棘墙锁馆暗青梧局蹐连床气未苏海内冠裳今并寄天涯手足自相扶枕邉风雨情交切梦里池塘兴不孤天外数声鸿雁侣祗縁罗毕散江湖
　　楚藩灯防
　　凤馆歌钟春宴开虹城千炬绕星防遥分汉苑青榆火长照梁王白雪杯七寳香尘花外结双蛾舞袖月中回清光却忆金莲送午夜何妨银箭催
　　芳洲草堂
　　濠水寂寥千古兴辋川今复见髙情泉花映槛自争发沙鸟背人时一鸣石濑云揺书幌动木兰波拥钓丝轻狂吟五夜鱼龙骇枕畔如闻风雨声
　　入郭有感
　　东风应识宦游情刚入城门草不生归袖尚含青嶂色到家还説碧云名朱楼翠馆春先醉赤日金羁路未平为语诸君一惆怅壮懐今夜舞鸡声
　　春雨
　　隂云漠漠浮天际鸣雨垂垂度苑墙石燕沙鸠愁太剧岸花汀栁湿何妨霏微仙阙鲸鼍杳缥缈寒江舟楫长春色纷披不知处祗疑烟浦对潇湘
　　送范廷仪守广州
　　长忆南泉范司冦把麾湖海更愁予攀崖拾蚌蛮方俗度岭穿梅使者车陶侃功名惟运甓羊公心事在悬鱼秋深瘴雨连衡岳鸿雁能传万里书
　　赠唐万阳
　　仙郎卜筑秦人洞作令来防海甸花但使桃源流赤水何须句漏觅丹砂陆机草阁慙文赋贺老香祠近酒家不道春筵逢白雪醉歌庭树落烟霞
　　滕王阁晚眺
　　楼上烟霞回浦照楼中箫鼔暮衔杯江光半隠渔灯乱木叶骤鸣山雨来万井兵戈余野哭千家带砺倚荒防古今帝子俱销歇俯仰风前空尔哀
　　谒文山祠
　　丞相名髙宇宙垂螺江合有报恩祠运移诸葛身殱日义尽睢阳力竭时戎马中原空北泪松林异代尚南枝弥天碧草伤春色楚赋招魂有所思
　　出塞曲赠申将军
　　金阙星驰奏捷文玉关昨夜羽书闻将军不画麒麟阁沙漠谁空豺虎羣
　　参议戴南江先生鲸
　　字时鸣以进士知番禺县有治行歴南京工刑二曺出为江西按察佥事与势家忤谪判邓州歴官福建左参议归老于家先生持操亷白歴官三十年惟余薄田一顷居家以孝友名自先世伏腊祭器俱为增修垂老好学日坐东白楼手一编不置自成化以后郡志阙然未修先生因续为搜补考诸先辈所言述而不断名曰四明志征又从芝山杨公所见髙士宋之所辑四明雅集因増所未备序而传之又合为四明文献録俱有功学者先生年八十七体尚健杖履所至里巷聚观太守歳行乡饮酒礼必首请先生在賔筵几三十年乡论谓泾泉陈公后先生一人而已所着闽广集东白楼稿俱藏于家
　　先生所续四明雅集郡守沈鳯峯先生序之曰少参南江戴公号博洽平居亢洁不轻许与故其所选甚精张大司马曰吾友戴南江氏早谢尘鞅屏居寡营忾日月之易迈惧文献之失征爰取郡中诸文人学士所着篇什积歳月而诠次之先生于里中先贤亦已勤矣而其诗絶不传诸家所选仅一二首又不称意中深恨之近始从其家得所钞雅集一编至卷末已附録先生遗草一卷俱雅健可喜为其侄光选者所载他本俱无之即戴氏子孙尽不知也余喜先生诗没而幸传故为详记之
　　江上行赠费子二首
　　凉飚凛髙秋君子戒行役结髪事弓弩应弦猛兽剨万里苦血战论功每不馘绵蕞鲁两生天人二三策行当献朝廷跃马人辟易临岐发浩叹金声终一掷
　　明发不可攀谒帝承明庐秋隼快霄汉玉花立庭除忠义良耿耿物极理当舒走也先着鞭君才更何如
　　赠曽龙山大尹祈雨有应
　　吁嗟甬东郡频来苦多事狼烽夕照红水腥白骨渍村甿苦军需买刀输老牸野屋闻哭声苗青不堪莳况复旱魃凶百里苦若炽七月南风髙原埜几憔悴仓皇走元黎何由祛菑祟真宰怜赤子罢征勤抚字跣足拜龙湫精诚天挽视一雨清嚣氛再雨苏颠踬三雨江河流山光渥青翠野老尽欢腾庶免填沟澻上足供需求次得望委积感兹回天诚尽属曽侯赐奚为霖雨才牛刀淹小试稽首陈山謡才薄未能绘笑彼暴尫人空捶土龙碎
　　春游
　　微风桃李夕是处鬭春华湖海平三月边城活万家土肥秧得意日暖草能芽须识东皇意归来一径斜日出东山上相从郭外游青青千顷麦泛泛一扁舟水鸟窥鱼倦山花倩蝶留到来无限意犹许续风流
　　哭壻吕舜臣
　　消息非虚讶斯人忽杳茫天低空洒泪江近只枯肠素幔随流水丹铭望故乡尔家太荼毒何故问苍苍应钟之月偶得盆菊五色并植漫吟一首
　　郡斋无事日长生菊色空庭照眼明遂见游蜂翻片片况闻小鸟立嘤嘤思将正色常留世肯使幽人独擅名絶爱此花吟晚节霜黄露白更峥嵘
　　出内乡城登白云峯寺眺望【峩公哑女洞泉名】
　　峯髙积翠白云寒健翮初登怯羽翰象外风光蒙涧道天边星气宿阑干峩公僊御应犹在哑女红泉竟不还待月招云意未了长留丹地与人看
　　夀伯兄静山先生二首
　　归向山中三十春自矜骨相最嶙峋青云岐路非关我白鸟风光正恋人岂为后生瞻几杖须知吾道巻经纶于今珍重他年事共羡孤标也絶尘
　　泬寥八月烟水平两洲花发自分明主人开阁披图见髙客过门载酒迎静里传经心独发云边积树梦犹清此时歌歗闻笙寉长对南山作旧盟
　　题画
　　移家近住钓鱼湾楚水南边白石滩忽见桐风飘一叶半崖秋气落新寒
　　参议杨后江先生言
　　先生字惟仁年十六为诸生即开门授弟子经中进士以行人使于代王故好学闻先生名重因从受易且疏留使授代诸生经其高弟后多为名臣先生甫复命而代乱王出奔上再使往安代王得归国迁礼科给事中时议崇兴献礼既定复有进世室之説即抗疏言陛下考献帝而祀之观徳殿明亲亲也不复跻于太庙以干正统明尊尊也斯协诸义而协者也献帝虽有圣徳非若周文武之兴王创业也而欲袭世室名舛矣我太祖太宗既正祀世室而复防以献帝可乎若以献帝为所自出之帝是前无祖宗也以献帝为祢而宗之是近无敬毅也诸所云云俱为不经陛下前既罪医士刘惠之言而今乃纳署丞何渊之言前既俞礼卿席书之议而今乃咈书之后议臣不知其何说也臣非不知陛下顺防则喜逆防则怒不逢喜而逢怒岂臣之情但义有不可即殒首阙下臣必不敢奉诏未报凡三疏争之防廷臣亦多谏者事得已他如谏张璁不可为兵部侍郎谏璁萼不可典两都乡试谏杨一清不可召还内阁因天变极陈六科失职致用人行政颠倒已又独为杨公廷和讼寃曰先帝晏驾时江彬挟邉军四万图为不轨内外汹汹元辅杨廷和不爱其死用密谋诛之顷刻间寻定大计以伦序迎立陛下此社稷之勲非止开国佐命者也即使有罪尚当十世宥之今以奸人之言既褫其爵矣又逮其子若壻矣乃又听百戸王邦竒之诬而尽逮其乡里诬为蜀党圣明之朝何意忽有此举臣谓若编修叶桂章辈唯有自愤无辜非缢则刎耳至言费宏石瑶之隂私曽无左证岂小人之言必可听大臣之行必尽可疑耶唯陛下裁察不以无借暧昧之词辱陷社稷重臣为圣世大累书奏上大怒刑鞫于午门至折指终不易词谪判宿州以知溧阳三迁至吏部郎稍稍起矣而忌者倾之再谪知彛陵州三迁至湖广参议又稍稍起矣而忌者复倾之竟落职归先生所在有治行溧阳夷陵皆为生立祠初在蜀传恩诏至有曰唯议礼诸臣不赦先生题诗驿亭志感读者洒涙次宿一驿梦有客緑衣相迎曰忠良亦来此耶次日询之即编修叶公桂章就逮自缢处盖先生前疏所云其人必感愤自杀者也年七十五卒于家郡人称其居曰忠谏里所着集行世读先生疏草忠愤之气塞于两间而其诗宛秀明丽几近子房之貌余既録诗十三首复采其佳句曰月落明渔火风轻稳钓舟曰短竹生幽响髙松落午隂曰沙寒稀荻雁木落露松虬水涨鸥移渚芹香燕猎泥曰孤舟虚白日双鬓落青丝并足传也
　　言事被讯折指
　　贯索有明星湘累独系囹云何捐臂指率尔忤雷霆瘦骨凭谁惜贞心只自铭浮云欣不蔽果日竟当庭
　　当阳得李六峯侍御书
　　嵗久忆湘鱼欣逢只尺书封缄急自啓顔色俨同居岐路遥怜汝行藏独愧余衡阳西峡近犹恨鴈来疎云树牵离思经秋似更催洪都三载别楚馆一书来南岳鸣骢马西陵徙谏防何时尊酒夜明月对君开
　　泊宜城
　　楚陌开新署东风媚逺游山根悬细路石发洗清流莺出寒云谷龙吟古洞湫飘零千里客无计伴浮鸥
　　坐雨
　　潇潇囱外雨寂寂客中秋芹渚眠鸥起花泥宿燕啾地偏谁载酒人逺独登楼日落诸山暮能无动旅愁
　　玉庄驿
　　春仲一到此郊原入望遥沙浮山脉动溪曲涨痕髙车毂驱羸马风尘闇敝袍乾坤嗟孟浪吾义更难逃
　　途中感知
　　物色饶三月郊原入望新马回红雨路舟泛白云津事业怜知已江湖寄窜身二毛渐稀落遥忆故园春
　　汉川刘家驿
　　客路悬轻骑江云闇国城直须怜去住未识理隂晴莺语逢春滑花香入夜清行踪惭物色无计结长缨
　　访湖中吕上人
　　晓日问庚桑行行溪路长天髙浮野色山静落松凉坐草分鸥席登崖取蜜房有僧疑惠逺徒倚咏沧浪
　　行舟次朱云岩
　　迢迢山嶂月寂寂雁汀秋百丈垂三老千峯送一舟鱼龙惊出没鳬獭竞沈浮不是巫山路空余楚客愁
　　楝塘诗为陈君
　　江南春信花争发双楝塘回开独迟流水小村飞白鹭细香醴酒语黄鹂东陵遗事三亩彭泽归心菊一篱寄傲君家更竒絶狎鸥深处绿隂堤
　　江夏驿
　　望江楼前西风颠寒云江上窥无边扁舟拟渡不得渡急雪报干犹未干江梅红见三春信野峤青开一处天莫叹长途行脚险山深随地有林泉
　　塞北感懐
　　秋风迢递晋阳田遥望闗河一鴈前西域未通元有地北门深锁足扶天江梅夜落闻霜角塞草春稀感暮烟莫讶铁衣寒到骨千金须记买龙泉
　　先侍御六峯先生
　　讳循义字时行邺嗣高祖也以所居草堂面六峯学者因称六峯先生年十四为名诸生闻里中大参刘君家有藏书多未行世者乃手刺造门欲借其书刘君视先生风器非常因诡曰吾家书不传少年但能造观当不惜先生如言每晨往裹糒及暮而归刘君因款先生午餐数月遂谢去刘君曰失礼少年奚遽辍读耶先生谢曰已诵之矣刘君惊为叩诸书大义尽答如响因大相叹服嘉靖二年中进士对策已定第一当事忌其言切直置三甲出为池州推官郡中有王氏豪为讐所告前司理喜击大姓遂尽按王氏死数人所系尚十余人罪俱重其后郡太守司理以前吏能锄豪且恐冒受赃遂不覆案然其罪固有疑先生知其寃状乃喟然曰为吏自避嫌此其宿行不信耳且治狱惟论罪重轻非谓陶朱公子日可杀也即召两家集庭下好谓曰王氏固非无罪然其家破有死者罪巳足偿今理官为两家释其怨各抆拭自新如何时告家讼久亦悔尽感泣先生即手书札子数千言立决遣十余人传书论报郡中歌之曰李公来晩使寃不遣李公旦来圜扉夜开司李三年凡摄旁郡二摄旁大县三皆有绩召入为御史首上议郊社礼疏奉命督仓陈便宜十余事俱定为法又奏濬通恵河省挽费嵗以万计上以故知先生先生素有威重在台诸权贵尽侧目人呼所馆曰李御史胡同尝以事绳中贵人益恨之思得陷先生防出按江右乃潜遣人乗夜焚先生船失印及精防批文具疏请罪上既知先生名即命更镌御史印趣巡方竟无罪先生念上恩益厉气所过百城震竦豫有豪曰赵公子本尚书家儿劫人妻某御史女为奸创其夫亡匿父宅俱不可得先生至并遣人破户出之治以法行部至高安其乡吏部郎况氏宅近学宫日稍侵宫旁地为其家园先生至展庙诸生数百人具牒讼之先生行视立判诸生词尾千言即毁况氏垣反其侵地况氏终身不得与荐绅齿前后斫论荐豫章人才如熊浃欧阳铎邹守益詹泮诸公俱后为名臣天下所重时夏公言首当轴新治第欲茯第旁十余家益大其宅乃私书属任其事先生不可由是与夏公有郤时严相嵩方齮龁夏公闻之喜即遣人口约使论夏公启边衅罪当从中下之先生曰不幸见忤当轴然其复封疆议正某不敢毁大臣以媚大臣使者还报嵩意慙即出公守衡州奏治复最防以病告归卒于家得年五十六先生无他嗜好独喜积书遇典籍善本虽家有此编重副必得闻人工诗善书法逺购极千里在长安时日命诸小史曰若赍素一幅分乞某公某公诗索其自书若往上书即长跪面请使退则借手矣小史素畏公如约长安诸君戏相语曰行行且止避兰台小史畏面索书也所着鄮溪集行世
　　当世宗朝夏公持国秉最幸已而严嵩进一时廷臣不左袒夏则右袒严耳或曰夏公固贤者嗟夫身为国谏臣持正议难惑以非即贤相国且不附况肯比大奸耶是可为人臣法矣
　　过钓防有懐严先生
　　懐古平生説钓防片帆过此暂徘徊山青七里公犹在云白千年我复来友道直须轻万乗客星应不譲三台可怜文叔英雄网触手先遗天下才
　　书陈氏孝感卷
　　夜来新得铜官志残蜡收光对雪防三子有心庐墓哭六年无语问家安野塘聴长惊蛰独树花开不避寒起望晴江天未曙欲驰封事向朝端
　　奉挽张敬亭先生
　　白发中丞谢病归法星黯已向南微精灵复作山河气遗事犹争星日辉宪寺不传开府节苍宫长防敬亭扉我来再拜先生墓肃肃寒风自拂衣
　　送丁某之官粤幕
　　晓日都门送逺行秋风满眼唤愁生东藩雄卫应无敌后府叅军旧有声归鸟沙头冲雨滑放舟江上受风轻罗浮茘子红千树一颗分甘万里情
　　同郑沙村使君过阿育王寺
　　鄮峯幽处青莲刹寳树珠林防紫霞刺史从容询土俗老僧颠倒着袈裟山龙绕鉢归深井埜鹿闻经卧落花尚有前朝碑版在摩挱只爱宋诸家
　　阿育王寺次髙瓦屋使君作
　　逍遥幸得及秋晴霭霭遥瞻五舍精云卧涧声萧阁冷月明山影客衣清佛珠炯炯诸天集梵鼓殷殷下界迎我复来朝尘市去谁能此地不忘情
　　宿张链师卧云居
　　为识荆州过括苍更从世外宿云房疎帘卷雨诸天近髙树生风六月凉为喜新蝉招客逺独怜老鹤倚人长羽衣尽有翛然致坐论霞篇到夕阳
　　题森森亭
　　先人遗墓在城东二里至大父栎轩先生附葬四世古柏郁然墓傍丙舍题曰森森亭其柱聨曰匝地虬龙盘墓道百年豺獭在人心为续成一诗
　　草亭郭外郁森森华表遥瞻门世深匝地虬龙盘墓道百年豺獭在人心堦前自映苍苔色叶底频传好鸟音却忆沛中提剑日太平祖腊到于今【墓为吴元年造】
　　归田后作
　　六峯尽日对开扉仍扫先生旧石矶仕路十年嫌马痩归田百亩喜牛肥常来鸥鹭非争席自种芙蓉可制衣稍待秋登新谷好草堂从此有光辉
　　自题耕读堂
　　吾家世授有遗经五亩东田束带耕盘谷新秋香稻熟墨庄深夜短檠明门回緑水懐先泽坐仰髙山得自名祖训须知栽苦木人生勤业岂无成【自注曰先君手植楝于门曰此苦木也吾以示子孙】
　　薛马湖治
　　号曲泉嘉靖辛夘举于乡歴官马湖府同知公生平博古尤留心于经学所着五经发挥七十巻杂著八卷曲泉集十二卷在南中与扬升庵先生相倡和记所歴山川土物有杜陵风槩余仅从薛氏家乗录此一卷诗其余著述苦索不可得洵足叹也
　　登镇南闗昭德台颁交趾勅印
　　山设重重险闗门阁道开皇恩随地到使节自天来逺眺穷蛮域高登儗鳯台至今铜柱下犹有伏波才
　　龙州江见瘴
　　圗经随处问往往见清川不入风波路安知瘴疠天有云山作雨无火夜生烟村酒能袪毒徐斟万壑前
　　夜抵况村登舟
　　火满黄昏路山间不计程人从絶徼至舟趁顺流行客日从今短归心自此轻万峯云外逈何处是梧城
　　晓发北流观独秀峯
　　清晓天边色竒峯一防寒独寻西粤秀乍向北流看高使岚常避青疑露不干莫教呼片石霄汉尽容干
　　晓行之冯祥
　　髙旌拂秋露遥出岭云西不辨山中树来聴雨后谿峯端知地迥木末见天低毒瘴蛮方路行行转自迷
　　答杨用修太史
　　幽栖官阁静钟鼔动江滨风雨初长夜乾坤未老身思君千念起作客二毛新赋草烦常寄才华拟洛神
　　过猡村
　　抱病入层峦王臣敢避难毒风吹鬓白危路见心丹渇趂蛮溪饮饥从猓寨餐来朝仍裹药天际去身单
　　深入普歹觅山来
　　秋气入山清肩舆鸟道行去程难计里过地不知名云到衣裳湿烟销竹树轻夕阳青似染复见万峯迎
　　蕉园对月寄用修
　　万里懐归客三年薄宦情瘴云秋树白烟月夜溪清愁益羁人痩嘶聴倦鸟惊寒暄八行字先达锦官城
　　谢家坪厰中除夕【时苦大水难徙役夫多死者】
　　车盖驻村墟臣心鹿豕知一年终此夕万里对诸夷雨雪人销后杯盘吏散时愁如灯下影行处不曽离
　　王令至得张仲玉光禄见寄诗懐之
　　轻举王乔两片鳬碧云此日下苍梧故人不见蓝田玉新句还传沧海珠露重草痕秋防防风髙树杪暑蘓蘓安知于役关南客万里懐君踏緑芜
　　过冯祥最髙山思苍梧
　　秋风万里动南荒梦里苍梧若故乡深入髙厓当虎穴下看径路绕羊肠树枝半熟无名果花气徐来有异香独喜此身尝险熟不愁毒雾洒衣裳
　　纪行
　　漠漠天南烽燧清三千幕府教精兵猿啼忽下新秋泪虎啸频闻白日声深树夹山通使路重岚入户湿行旌浮生踪迹浮名里满目风尘损宦情
　　晓坐太平寺絶顶山房答杨用修太史
　　危岑八月晓来天山日髙升尚黯然鸟识树头安似夜岚过檐底重于烟频思旧契人形梦忽得新诗意在篇薄宦苦为王事役不知秋色到君边
　　自蔺州寨入向堡
　　伐棘鉏茅径始开客衣轻露洒珠来云中细入仙人境天际遥看白帝台树果垂垂秋色老山猿攘攘暮声哀行穷浮世难行路故国沧洲未得回
　　江行即事八韵
　　铜标犹未覩水道指关南有地皆垂蔓无林不是柟秋波千里縠晓气万重岚去处将风采行囊尽药担猿啼山下櫂蛇挂树边庵许国宁辞苦思亲欲进甘客悰迷徼路归梦趂江潭一巻离骚晚掀帘颂再三
　　月夜过渔埠口
　　霜风吹鬓急王程野水寒宵度月明不及芦中老渔父扁舟长篴傍江城
　　止山寨
　　地无五谷与桑麻欲觅人烟未有家夜半月明山鬼啸风吹竹戸灭灯花
　　山行闻鸟鸣哥哥仔细
　　秋山晓上露华清有鸟双双深树鸣不是为人愁路险肯教仔细向髙行
　　羿村
　　日午行旌过羿村羿蛮稽首引儿孙不知何处多乔木指防云头是剑门
　　雨后山行
　　雨后山程困仆夫即防晚日送啼乌隔溪欲就人家宿□子然刍引去途





　　甬上耆旧诗卷十一
　　钦定四库全书
　　甬上耆旧诗卷十二
　　监察御史胡文学编
　　大理寺卿蔡公锡
　　字廷宇永乐中举于乡在太学仁宗诏择国子生有学行者吴信等六十人命翰林院严试之拔其尤者二十人充近侍官公与焉授兵科给事中弹奏不避权贵中朝惮之出知泉州府性勤于吏事铲剔宿弊日为民树长画修起学舍均徭役奏除洛阳中山大桥三戍公私便之尤善摘伏郡中盗贼无迹时洛阳桥坏发故石有刻文云石头若开蔡公重来桥故宋太守蔡襄所建公来守郡适同姓遂议修之然桥本跨海无所施工公患之乃自为文檄海神募能赍往者忽一醉卒踉蹡而前曰公但饮我善酒我能赍檄往遂益饮大醉卧于岸上放若出没海中遂持檄还上判一醋字公意曰是期我八月卄一日也即以是日举工潮旬余不至工遂成郡人为立祠配享端明迁山东副使参赞宣府军务以功晋顺天府丞再迁大理寺卿湖广大饥公奉勅往抚设法赈卹所全活数万家俱肖公像祀之寻乞骸骨归萧然图书无长物至不给饘粥有草堂在小白河干去城五十里公欣然日吟啸其中晏如也所着鄮山稿
　　重修洛阳桥事后传奇家并属之蔡端明人不知有四明蔡公也幸张大司马一正之周栎园再正之
　　即事
　　驱石重看驾海成天吴蹋浪不须惊夜来新月山头落有客醉从桥上行
　　太子少保刑部尚书陆康僖公瑜
　　字廷玉号省庵年十四为名诸生弱冠中进士授刑曹奉命出録两淮江南北十七郡狱防错讯鞫务得平所释系囚三百余人改从轻比者千余人歴迁郎中以才望擢为山东布政使齐鲁大饥民相聚哄取富人粟监司坐强刦当死公曰民苦饥攘粟以免道殣耳奚更杀之改从抢夺例俱得免死英庙初复辟李文达公贤时为上言公才及刑部尚书阙朝议数拟以进俱不许遂征拜公及陛谢上语左右曰国家持刑得人矣公先在刑曹于格律轻重尽若披掌凡有大狱诸曹不能决先质于公公曰某年某所狱类此可比拟曹吏发故牒视之不少差时门达治锦衣狱用法酷农卫卒诬指挥李斌谋反事下达煅炼具狱防廷议公独言其寃达怒语侵公公曰瑜所执者祖宗法耳奈何枉人至族耶达奏公庇反者上不听为赦斌妻子未几达败言者俱欲置之死李文达以质公公曰达典制狱任情轻重是其罪然眎纪纲马顺则有间矣达卒得不死曹钦夜为乱公被执巳知为公遂释不害或执钦佃人数千俱为逆党公以钦谋逆仓卒诸佃相去各数百里岂得与谋尽释之上素重公名凡游上苑出猎俱召公从行礼遇甚渥宪庙初年公歴九载乞致仕上曰国家方倚任老成卿安得去每遇小疾上遣御医往视中使临问赐饮馔相望疾少间特免公朝参复六年坚乞骸骨归老上特赐宝钞治行进公阶荣禄大夫公初在曹年少有重名故以郎擢长外藩以外藩特召为尚书俱异数也方官主事时郎中仲闵为之长仲君心知公大器每举太祖太宗朝法比沿革告公且曰陆君他日必大用此国家旧典当先尽心故公于律例条格无不精晰既入掌邦宪每举仲君所言教其属吏见诸曹贤者礼之若宾友其用法酷者辄严责之务使持平乃已都御史寇深暴戾自用凡防鞫强断众莫敢抗公徐发一言执理定罪深不觉自诎前后在刑曹十八年尚书十五年倚任既久遂为国家名法臣第一公家在鉴湖晚年鹤髪曳杖逍遥十洲间为诗吊贺季真里居复十七年卒年八十一諡康僖其族人世有显者
　　贺监祠
　　春水微茫春草新庙亭花发鸟声频黄冠一曲瞻遗像明月三洲仰昔人故宅巳怜为传舍敝庐犹喜托芳隣年来幸遂归湖愿为向先生一荐苹
　　游云门
　　云门杳杳白云间石磴重重不可攀河影倒流囘北斗朝光初动见南山一匡起霸遗封在四载分州此地还乗兴远来登絶顶望中三岛隔尘寰
　　副都御史陈公濂
　　字德清宋文介公禾之后也少有才以进士授南刑部主事善断狱一如宿吏有镇海戍卒故无赖诬卫指挥以下数十辈不法事同狱者又代为伪帖以证之所连系甚众以属公治公尽得其情坐告卒及为伪帖者法余尽释之以员外郎出为广东按察佥事转副使巡视海道海故多大盗倚风涛出没复阻山其势炽甚公身冒矢石出奇兵与战值天雷电大作公奋击之贼迷溃自相杀所俘斩无算海南遂平迁布政使未几擢右副都御史即抚其地时荐岁军兴供亿师旅闾左萧然公深加抚卹民借得苏巳奉命总督漕运兼抚凤阳公治漕昼夜勤事严立法输运无后期淮故南北孔道诸豪家率俱大猾横行公悉裁以法又奏留守穆盛害人事盛竟坐罪淮人快之以丁内艰去适河南缺巡抚上谓非公不可者诏起复公上疏力辞谓臣母服尚有一年一月余二日未满臣歴官岭外母老生不得迎养病不及医死不及殓今又不得终服不孝之罪负痛入地词义哀切上不许公始洒泣赴官未几改巡抚畿内上又以漕运事重再命公往卒于道公为人风仪秀整美髭髯中怀坦易不为崭絶之行在岭南最久政平事简上下安之诏赐祭葬録其子蘖为国子生
　　游雪窦寺
　　青山面面削芙蓉只尺犹疑千万峯野草逢春都是药碧潭和雨半藏龙池开锦镜晴波濶路入珠林暖翠重试采新茶寻涧水一双鹤下髙松
　　刑部侍郎鳞洲杨公茂元
　　字志仁生能视烈日久不六岁所读书一过即诵客或指铜炉使作破题应声曰范金以为体然火以为用及长防名俱髙等授刑部曹善执法尚书林公聪倚以为重凡事关防鞫俱使兼理人称为掌三法司同曹主事杨仕伟以事忤汪直诬坐受贿征其赃仕伟廉不能输同曹敛手莫敢顾公独为代输且手署曰刑部主事杨茂元俸银十两直见之诧曰此人大好胆气仕伟遂得白出虑江南囚多释寃狱后曹録其论奏为式由郎中迁湖广副使治二年改山东适河决张秋公乃陈三事各一疏合上其一言天下事任専则功成官多则民扰今河决张秋事诚至急皇上既命都御史刘大夏来治复遣太监李兴总兵平江伯陈锐同治之以张秋方掌地而三大臣羣聚于此费用万亿此可寒心臣闻各官初至祭大河之神天气阴晦帛久不然及将焚忽结为人形面目毕具万人惊骇此神明特垂警戒乞朝廷将太监总兵取囘独用大夏葢大夏不妄费财不携妻子不惮劳苦若朝廷专其任重其权自可责以成功且水阴象也欲消其变宜严宫禁重边防近闻后戚家威权太盛其假名号横行河道间不可胜数乞稍裁抑况运道未通外敌不知国家有十年之积恐生觊觎宜严加隄备庶使地变可消后又陈治河诸防乞命廷臣防议其二言近闻明旨访求天下画工赴京供奉臣谓自皇上御极收用名贤罢传奉之官塞宝石之门絶四方贡献出奇禽异兽于外时俱谓尧舜复生今甫七八年而明诏及此使人得窥圣心所向此魏征所以献十渐于太宗也乞皇上挽初心却小僻收涣汗于既颁天下幸甚其三言山东连年旱涝相仍差科繁童民至不能堪近又差都知监右监丞李全前来镇守加供给将何所出况朝廷设官可谓极备不知此镇守复理何事乞皇上即将李全取囘以苏民困三事前后数千言后家愤甚兴锐亦指疏中焚帛数语斥为妖言诏遣锦衣百户胡节槛系如京所至民遮路哭节马至不前及陛见公挺身跪不伏上大怒命系锦衣狱而胡节独入与诸中官泣白公寃且具言遮道状诸中官俱心动为之解上亦察其忠谪同知长沙其后河治一如公所防论者谓公三事疏与文懿讲学听政疏义相表里而剀切过之若公可谓不负君父者也公在官数以疾乞身不许歴迁广西防政时逆瑾擅命使御史出查盘取赂人谓公若以千金馈御史可免祸公曰千金非盗官帑则下剥民脂以此自救是畏无妄之灾而显犯有名之律某誓死不为也瑾遂勒公致仕公以书寄子曰昔求之不得今不求而得之喜可知矣即日买舟归里瑾诛起迁副都御史抚贵州讨平篁子坪诸苗再晋南刑部侍郎卒于官公为人强介独立见义辄赴毅然不可囘性孝友天至志成文懿所未行拓始祖及五世祖墓地树碑益田从弟二人早孤以文懿所授田分给之抚卹终其身值大父母父母讳辰必斋素尽日往吊有丧者之家虽数十里不烦其饮食诸嘉言行不能尽载所着有麟洲稿
　　题清风劲节图
　　司空史公旧姓张少年便作青琐郎公余每为竹写照须臾素楮森琳琅自言我画宜速购他日欲求不屑就前辈惟推夏仲昭时人只重杨廷秀我闻此语信未真今见此图良可人奇石棱层带莓藓孤标洒落超风尘我生爱竹真成癖隙地无多亦移植皇天知我嗜好清一官故向潇湘谪潇湘两岸千万竿开轩洗盏时时看清风亦许夷齐合劲节不知天地寒公从何年索此幅怳然坐我潇湘侧司空位重懒挥毫此画寻常岂能得
　　礼部右侍郎丰白庵先生熙
　　字原礼少志趣非常尝署读书精舍壁曰立志当以圣人为的让第一等事于人即非夫也十六遭母丧水浆不入口者数日倚庐三年郡太守姜公昻目之曰此吾郡颜子也弱冠师事同郡姚公镆授毛郑诗举于乡巳未廷对孝庙亲阅卷大奇之置第一已而易置第二然上心重公特同赐状元袍带嘉宠之由翰林编修迁侍讲修孝宗实录再迁右谕德时逆瑾用事朝士多趋其门公独不往瑾衔之出掌南院事归省适父没丧之一如母既服除乞终养继母不报复原职时公望重中外莫不倾心谓当握持钧轴而忌者中沮久不调嘉靖改元进学士三年上主张璁之说欲考兴献帝举朝争之不得公乃与同里翰林王公相陆公釴等招举朝大小诸臣二百余人同跪文华门外哭谏声闻大内上大怒命系为首者八人于狱次日即拷讯所系八人编伍俱以公为举首杖杀翰林王公相等十九人公所戍镇海卫上以公为党魁怒终不解前后廷臣论荐及请释放者数十上终不许公在戍惟杜门著书絶口不言时事凡十三年竟卒于戍所先是彗星见文昌卒之日天鼓鸣浙省榜眼石坊忽崩坏公性严重慎交意所不合即当轴未尝通刺其门少潜心六经尤精于礼文词髙雅至金石之作更其所长所着一斋白庵二集
　　嘉靖三年诸臣諌大礼者二百二十余人其谪戍者八人以丰学士熙举首杖杀者十九人以王翰林相举首大节俱出吾乡然丰氏尤为世家自宋学士清敏公稷以直谏名至洪武中国子司业寅初以谏观灯谪德化教谕靖难师入即日弃官归子给事庆景泰中以諌易储系狱歴官布政至学士即布政孙也诚可为世家矣
　　游江心寺
　　榛桧破嵒幽萧寺临沧流宋皇爱行幸此地昔曾游阶草承金辇堤松维藻舟裁诗刻翠壁龙光满渊丘彤云丽行在防凤翼宸游凭轩玩鱼鸟命爵娱歌讴嗤彼越勾践局促怀国讐卧薪不出户何以销百忧
　　题大武山仙人迹
　　一山髙出万山颠絶顶相传旧有仙朱草紫芝云外地碧桃红杏洞中天石盘棋散留残子药灶丹成起断烟借问王乔真甲子寻常七日是千年
　　少保兼太子太保吏部尚书闻庄简公渊
　　字静中号石塘生而庄不疾趋不茍笑弱冠为诸生时太宰屠襄惠公居里中部使者为之树表屠公梦一伟文夫立表下自释所服授之旦日遇公与梦合中进士授刑部主事时逆瑾擅国尝折辱诸曹不以礼适部中失囚同舍郎俱诣瑾请罪蒲伏公独无所谢瑾曰此郎貌似夫子遇辱不惊固贤者卒谢罢公以是诸曹俱称为闻夫子及瑾败对簿尚不服公执笔数之曰瑾造伪符玺私蓄甲兵当大逆瑾遂语塞伏诛杨文襄公一清心重公改公吏部郎中值上计有墨吏二人赂上所幸朱宁冀免斥尚书陆公完畏宁意犹豫公执不可竟斥之歴南通政应天府尹故事守备中官受民词率下府属治吏奉行惟恐后公曰中贵人安得受民词幕吏安得为中贵人议狱此非奉诏不可悉罢之嘉靖初张璁桂蕚俱以南部郎议大礼合上意召入京两君从公请舟往公谢曰君命召不俟驾安得舟行两君为色沮寻改尹顺天迁太常卿上斋宿南郊适有哗者命太常奏治众大恐公入曰百执事俱在昏夜莫可主名乞寛之事得寝进南兵部侍郎荐武臣马永等十余曹后多为名将再进南刑部尚书公知中官侵部权时受告密民间顾以细事争持牒控部乃谕诸曹曰官有常纪中官固不得侵部即部亦不得侵有司自今有大事必由通政司达部小者悉付有司庭中为肃然公视爰书尝至丙夜不寝家人以为请公叹曰此疑狱也少年吏深文入之吾思为求生忽不自知其疲耳九庙灾公上疏自陈璁拟旨令致仕去上曰朕方用渊渊非老非病奚使致仕卒留之由南吏部召为刑部尚书从上意也刑部诸郎曹多暇时聚饮偃息不赴部公至则以籍付门者使记诸郎入舍先后于是诸曹俱折节勤事公为身先之日论报上十余章无留狱五年晋吏部尚书公窃叹曰使臣得先十年居此官尚可自效今事权去矣臣何能为初夏公言方受眷公数与抵牾及夏坐法而严嵩独当轴益横公遂乞身去位卒于家得年八十四讣闻上辍朝三日赠少保諡庄简祭葬有加公天性俭素退食尚书署十年着一敝冠位置有常不失尺寸朝食及日中无加豆夕则饮水一杯自为郎位至太宰海内望其风节翕然推重初迁南刑部时张璁已入阁属公曰仆往在南刑部尝题诗郎舍公至愿为我勒石树之后堂公不答后僚属递至俱为张致殷勤公从容曰此部尚书堂也纪法在焉某待罪尚书安敢以相君今日故为郎官勒石卒不许及迁吏部尚书一日问诸郎曰本朝太宰孰优对曰无如蹇忠定王忠肃公曰固也耿文恪方可否事少宰从左右赞一辞文恪宣言曰天子建天官一人耳安得两天官耶宰正百僚文恪近之矣时徐公阶为侍郎以才名见重前尚书时颇耑事故公言及之诸曹退相语谓公不让三君子也至一时台省俱推公忧君忠国可寄股肱为廷臣第一史官亦称其凝重深沈毅然有守歴官四十年始终一节有古大臣风而晚年未得尽其用天下犹惜焉
　　奉送赞枢白因夫赴留都
　　上林春苑赋初成且复衔恩向旧京锦斾光揺千嶂晓牙樯影泛九河清风生幕府闲过墅月满营门细论兵况是谢家森玉树江东今羡旧簮缨
　　通政余南湖先生本
　　字子华号南湖少不治制举文字常终日正席读五经及史传诸家言以至天文地理钟律象数诸书尽能通其义解早思夜索若有神授之者里中诸生多执经其门人俱以余夫子称之先生虽名髙未尝为有司所物色至年三十学使者杨旦试以僻事大异之谓余生当名冠天下是岁举于乡次年廷对擢第二授翰林编修时逆珰乱政史官职久废无所事公忾然具疏请尚经学举史职指切无所忌至再上不报遂乞补近地儒学官便禄养当事难之乃出为副使督广东学校先生至力以厘正士俗为已任振防风励性肮脏眎同官有作卑陬呫嗫状避之若腐臭语有不合辄义形于色时面折不少容与巡按毛凤积不平劾其不法数事毛亦肆诋诬未几毛坐落职先生亦遂家居闭门益撰述数年前后所着有读易备忘礼记拾遗春秋传疑孝经刋误周礼考误家礼考异纲目备忘律吕新书解皇极释义正防集解诸书嘉靖改元起督山东学政得士最盛迁南右通政先生于文牒事无大小一一讯辨务择可否罢行之曰此官所以遏谗说距殄行非若是即旷官也时先生名益重为通政二年卒于官年仅四十有八先生性笃孝友初娶遭母丧终其制不入私寝从兄弟早孤以父命抚之为置室且给之田家居食贫亲族有急叩门辄倾槖中使持去或称贷与之自为偿生平负正气逴厉常读史见古人奇伟事意踊跃期必为之至奸臣传辄拍几唾詈不释口其临义必赴于死生祸福得丧一不置于怀故能无所瞻顾若鹰攫澜趋莫可牵掣然先生平生学识所得于师友甚多与相死生少在倪畏庵先生之门尽传其学侍御张公昺介操絶俗先生时奉教在左右及张公垂殁张目谓先生曰善努力方今人才肯自重者少若能树立一日即为国家扶正气一日也先生以此益自励初为郡学生尝诣文庙有司诸生多相聚谈箕踞中惟两生各正襟黙坐先生异之因就问姓名一为闻庄简公渊一为中丞汪先生玉三人遂相定交及先生执丧至哀闻公时就读其庐与卧起具述其事晚年复与张文定公邦奇中丞王先生应鹏友善王尝曰吾每有举措意尚沈吟思子华之风即沛然矣在南都一日过张文定公署适人传汪中丞讣至先生嗟悼流涕为追叙雷峰行事亹亹忽头目晕体僵喘啜啜渐絶张公扶其首哭呼不应竟卒于客座
　　题张仲明先生髙斋
　　斋居何肃肃门掩秋风里谁拂牀上尘为拜颜夫子
　　佥都御史汪公玉
　　字汝成世居大雷山下故号雷峰少沈毅重厚髫龀如成人年十六七读五经诸儒家言潜思嘿发忾然以古圣贤自期人望之称为龙驹凤雏年二十一举于乡在太学时章枫山先生为祭酒罗整庵先生为司业深相器重召语必移时録其文为学中诸生法举进士授刑部主事稍迁员外郎善执法出为湖广按察佥事再摄辰沅兵备永顺宣慰司故骁悍数侵保靖地相控又以重贿纳权贵多为其左右公独力持之卒正其罪初永顺以黄金器数百来献尚未入公闻之立命捕其使使者轶去至是更使刺客伺公公起居常岸然客望公手颤不能举因叹曰汪公神人也竟不能害在沅再期力鉏奸祛弊渐无事乃起书院于明山之麓日聚诸生说经时御史周公广以言事谪沅之竹寨驿丞公延登讲席率诸生北面听之巳迁巡武昌黄州会逆濠反陷九江地与黄蕲接壤吏民豕骇分守者称病不敢出公遽沿流入蕲宣示大义立修城埤集兵为御贼计时有粟万余石在黄梅距贼仅一水俱谓罥虎牙间公使别将载入城吏民为益定事平御史毛伯温荐公才擢副使治郴桂兵大盗王廷鉴为患公率兵捣其窠窟尽殱之不以捷闻当事亦无白其功者以卓异再迁山东按察使逾八月即擢佥都御史抚顺天公见西北边凋耗已极俱坐将吏掊克使士气日衰公至申明约束严赏罚奏黜诸将中尤不法者二人边境震壁垒为一新公性俭常衣羊裘诸将或以貂裘进公亦不却至次春返之曰已借御寒矣然未尝一日服也畿内贼杨恭作乱公授参将郝通方略斩其首京军后至即冒为已功公亦勿之辨也竟以积瘁成疾乞骸骨不许卒于官得年四十九公少才髙气刚岸然独立为学务造其实身或有过虽纎毫不自蔽议论人物则必极其心术邪正见柔佞人疾之痛于仇敌与里中太宰闻庄简公渊张文定公邦奇余南湖先生本相友善各励名节时称为甬上四君子复与王阳明先生交至其论学意不能尽同阳明曲相辩折终不答其自信若此所著书藏于家
　　蓟州道中
　　剑斾南来寄一方北门锁钥愧非长山河雄壮真皇辅人物萧条非故乡三岛风烟连朔漠九州封域盛虞唐巳闻款塞寻常事赖有訏谟在庙廊















　　甬上耆旧诗卷十二
　　钦定四库全书
　　甬上耆旧诗卷十三
　　监察御史胡文学编
　　教授郑先生本忠
　　字本忠少笃学从乡先生舒卓受尚书时方氏据浙东三郡擅爵禄人惟先生与里中方遯庵义不受伪署益杜门读书多识古今为文章必中矩度同时胡世佐林清叔杨彦常钟士懋诸人竝见重儒林先生常与相资益洪武中举明经不起以荐为昌国训导改秦府保安王教授卒于官有遗集行世
　　题李白匡山图
　　瀑布吹花落翠微石林风露净秋衣若为结得云松屋头白匡山不用归
　　袁给事珪
　　字廷圭父士元见前传公少善读书工词翰洪武中以礼聘至京授髙州茂名主簿出系囚均县中赋役民甚德之尝从勦粉壁寨猺贼运儋州饷至军卒破贼坐违式事夺职戍大宁以诗文自娱传于燕邸召为府纪善靖难后赐银币官礼科给事中称为敢言三年出判岢岚州七年东宫监国旧都公入贺优以闲曹改浙江布政司照磨九年仍判和州复两见旧都赐赉益厚以秩满乞老终于家公为人长厚事父笃孝厯官家无余财自号清白生所着清白集
　　题青山白云图
　　山色秋光何所似烟涵紫翠连千里半山云断山欲摧落落长松扶不起松根茅屋山人居竹牕萝径环鸣渠我欲访之不可得且来独坐披新图
　　临清轩为儋州宜伦县丞李公载作
　　花县东傍屋似舟曲防芳槛总临流桄榔雨涤一天暑菡萏风生五月秋紫燕掠泥粘画轴金鱼吹浪动帘钩公余清事应如许民庶何妨九载留
　　周翰林翰
　　字维翰永乐三年举于乡次年防车驾临太学献赋称旨入翰林预修永乐大典除翰林典籍先是文渊阁所储古今书籍岁久多失诠次维翰为理葺歴二载甲乙秩然诸书要防辄能记忆迁简讨预修两潮实录简牍繁衍维翰穷殚心力书垂咸而病垂殁帷问史成若何语不及家事维翰为文务宗班马出入唐宋诸大家下笔千百言须臾而成有文集藏于家
　　游阿育王山
　　款款篮舆驻岭隈参差楼阁净浮埃昙华香落诸峯寂舍利光分万鉴开云暖金沙龙跃出月明玉几鹤归来平生几两登山屐览胜应须步石苔
　　训导戴先生安仲
　　字仲庄为人耿介有气节先是里俗治丧多尚浮屠先生家独禁不行用小宗法立祠堂行朱子家礼复延里中耆宿率羣从子弟日从讲学以耕读家行义为乡邦所重太守王进髙其名荐授郡学训导模楷一时秩满入觐勅赐致仕归自号樵国老人所着归田集得年八十有四
　　桥上
　　谁能闲两屐日访竹桥西缁社才分偈奚囊任失题水生鱼欲上烟定鸟初栖却忆东臯路新荒秋草畦
　　司諌周公冕
　　字汝服聩庵从弟也六岁读书日诵数千言十三补诸生训导徐和仲见而器之授以琴辄善鼓琴尤精于法书自秦汉而后碑版藏帖务尽其妙兼善墨戏名籍然一日父勅之曰若非玩物丧志耶公奉教惕然自悔遂尽弃所习耑精问学永乐中贡于乡防征天下文士纂修大典郡中以公应诏至京从事史馆十年太宗北狩凯闻公献颂春宫除正字十二年大驾还京迁春坊司諌在讲筵善于启导受礼遇殊等公名日重益自谦慎每朝退坐一室读书非召见公事不出客至寒暄外未尝稍及朝廷因更号讷庵未几竟中人言论死年三十八一时寃之仁宗即位首念旧臣遣使驿召公长子庭授鸿胪署丞给俸读书
　　题双鸠
　　枝头拂雨弄朝阴时送鸣声出远林对立远峰春意早一帘疎雨画堂深
　　郑少卿雍言
　　以字行与兄复言俱郑先生本忠子也以进士改庶吉士授中书舍人仁宗监国每见命赋诗率立就寻命署礼部尚宝司及六科事上嘉曰卿不独文词典雅书法亦甚庄楷类卿为人迁河南按察佥事宣宗即位雅重其名留直文华殿日备顾问特赐给事牙牌以便出入迁太常少卿兄复言亦由庶吉士歴官太仆少卿引年归兄弟友恭竝能承其家学位至名卿人以二难称之
　　次胡学士广从游万岁山韵
　　朝野霑仁化扶桑送日红诏颁丹凤阙驾出紫微宫文武逥千骑旌旗绕半空山川供胜览咫尺五云中驾驭青山窟云连白玉台一春花自发千载凤还来水殿珠帘卷瑶阶雉扇开风和日初丽天意故徘囬
　　知吉安府陈公本深
　　字有源别号泾泉年十三补诸生第一永乐中举于乡适诏选新进士举人有学问者入秘阁纂脩公即被选歴四年擢刑部主事畿内有韩广者为盗杀人有司不能得系及无罪十八人置狱公以计获之十八人俱得免擢员外郎防居二亲忧庐墓舍刑曹需公办事诏起复公上疏乞终制词义哀宛上许之宣徳初以雄剧九郡阙守上特命大臣慎举才吏出守郡少师杨公士竒以公应诏守吉安命乗传赴郡赐勅书自藩臬以下不职俱得劾奏所属吏及郡中豪大家有罪即系治虽勅太守如御史台行事时吉有巨猾彭搏等十九人自号十人为龙九人为虎横行里中前守不敢治公至郡阳为寛大若不闻复密遣人与诸豪相结久之为具酒召至后堂与饮公已潜伏壮士于座上尽拉杀之曳十九尸出府门一郡大惊逺近尽相贺乐安大盗曾子良据太盘山为乱有众万余公以地逼永丰使将先率兵伏于界上贼果至伏发大破之斩子良初公为政务举大纲畧苛小及大猾既殱乃大起学舍立忠节祠筑堤捍水复诸废郡中无事益疎阔法网与民休息每晨起鼓而坐堂吏无所白辄解衣卧閤中间有诉事即呼至榻前与辨曲直立遣之亦不受状郡中大治九年以秩满入觐当迁吏民相率先入京奏留之少师杨公复为请上嘉之召宴内庭赐御制上林春色诗及招隐歌晋中议大夫赞治尹使还治郡恩宠甚至杨公亦赠诗有曰螺川城外人千万争神明太守归公再治郡九年益无事凡士人有嘉庆肃之燕辄徃燕罢使左右互携果饵遇坊市小儿则投而防之徃徃拥其舆葢廨前民有举女者渐见其长一日闻其家鼓乐迎娶声公笑曰吾初来是乳下儿今可作人妇吾岂得复留此是嵗当再入觐吏民知公有去志马首哭不得前公好谓曰吾即归当复至郡中得相见也公入京遂力请老上特勅赐公还乡公念与吏民约复至吉与郡中人日饮叙别流连逾一年始行行时送舟聨数十里帆橹相接适有御史持节过遣吏问之为太息而去公归田复十二年焘八十一终于家吉民至今奉甞公不絶凡所治九县人为浙中大吏如萧都御史廪陈御史徳鸣李御史邦华俱遣官脩公墓祠致祭百十年后尚有之其去后余思若此先六峯先生以御史按江右至吉安特脩祭拜公祠下为文具述公治状故嗣传公得较详公既归田供所赐还乡勅亭中以示子孙为郡十八年家无余财与请老荐绅五人时从觞咏彷徉山水间人称为五老陈氏世居东皋族人数千公为族之长十二年时乡论甚严凡嵗再行饮射读法士大夫非告年归里不得为大賔唯公以名徳之重在賔位二十有四乡邦荣之余既作公传近更从陈氏家乗录得公诗二首文翁召父复有文章真竹帛之光也
　　戊辰余告致仕庐陵士大夫分题赋诗为赠余亦答一章少酬其意
　　忝守忠节郡蹉跎二十春及兹成白首优诏许乞身仰荷羣公饯崇觞出城闉维时冻初解祖道无纎尘分题郊亭寺赋者凡七人寸心愧难报千里长相亲
　　赠孙某宦游
　　贤劳王事独驱驰歴尽风霜嵗月时路上有山随去马舟中无月聴晨鸡云飞乡国懐情逺水绕江村觉意迟莫道宦游多寂莫防防鸣佩到丹墀
　　知府戴公浩
　　字彦广号黙庵永乐庚子举于乡初判东昌治河有麦商舟覆溺死公为收殡贮所遗金数百镒召给其家浚临清牐得金玉竒贷甚伙封寄县藏寻有中贵人自言所遗阅其数果騐立还之九载迁守雷州适苦海卤伤稼公至为筑堤御水民歌其功适防事梁上产芝三茎人俱为公颂改永州又改巩昌嵗饥矫发边储粟三万七千余石以赈民监司曰太守岂不知法耶公谢曰法固在如民饥何若以守一身得活十万人命固将甘之乃上疏自请罪诏特原之天亦雨是嵗大熟开山道上盗每白昼出阑取客财公设计殱之以年近七十上疏力请老致仕初在东昌秩满民歌曰于别驾公实惠吾侬亷慎忘躬能使年丰及在巩昌除盗诸商集庭下呼曰君侯守边惠政无前我道我行荡荡平平公笑遣之毎去官民无不遮道哭塞马首至走阙下请留所在俱为生立祠公家居齿长羣宗立义塾义冢生敎死瘗身持笃行以为宗族法郡太守行乡饮礼公在賔位者四十有八脩眉皓首进退甚详岿然为里中之望夀至九十三体尚不衰性喜吟咏善书亦工画谓鱼游可乐诸花惟梅格清絶因独画此二种随题一小诗援笔而成天然可爱张东皋先生甞有观戴太守画鱼诗为时所传公既喜冩鱼及生诸孙遂尽以鱼命名其曰鳌鲸鱀防俱通显有名里人称为同胞四进士并见后传
　　春晓闻莺
　　东风微度果留声羌笛轻调百啭清唤起春光无覔处栁汀花屿雾冥冥
　　咏春
　　九十春光似酒浓隔帘香防小桃红杖藜缓步寻芳草间逐黄鹂过水东
　　仓副使梅读杨先生自惩
　　字复之栖芸先生子也性笃孝友能传其家学宣徳中以易应乡举罢归有司强辟为吏六年上京师再应顺天乡试不第已巳之变先生痛时事作咏史诗二十章识者谓过于恸哭以积功补泉州仓副使监司知其贤使署徳化县到官劳心抚字民甚徳之监司方论荐防以疾卒先生敎二子守陈守阯并为国名臣歴赠吏部侍郎学者称梅读先生遗集行世
　　皂河至邳州
　　河中新水足空外片帆飞沙鸟声何碎江蓠绿正肥行舟随处泊游子几时归呼取兰陵酒微吟对夕晖
　　自和
　　骅骝逺骋凤髙飞奈我于今出处非太守谩竒王子赣功曹谁重尹翁归业勤经史从人笑分守虀盐与世违常想拂衣归隐处闲云流水旧柴扉
　　防洲人家
　　人道防洲好住居停舟试问近何如几家烟火秋风里数里丘墟野烧余月夜惊乌犹绕树夕阳归犬暂依庐于今狐兎皆殱灭幸免城殃及子鱼
　　郊行
　　雨余村路浥尘沙风信初终紫楝花鸡犬声闻在何处绿隂林麓埜人家
　　布政使余公洵
　　字允清布政麟子也少嗜学以父任充国子生举顺天乡试授刑部主事歴郎中出为福建按察副使改湖广复改陜西奉勅抚治荆防汉中时都御史项忠都督李震收捕山贼小王洪滥杀流民就食者三千余人诬杨太等十一尸为党俘之公亷其状即引同官力争太等得不死监军张寛复谋发兵搜捕入山流民公抗言曰流民计避死入山前所杀已过当奈何复益之以要功耶寛等惧得止因大衔之既而论功各进秩有差公独无所叙遂以右布政力请年致仕公由刑曹出为三省藩臬凡三十余年脩整如一时论以有守称之
　　东山寺
　　烟水东湖阅几湾维舟散步又东山鹤归古殿钟初歇僧指髙坟草未删落日峯低侵眼碧踈林云淡比心闲翻嫌丞相施金重时有催租吏叩关
　　哭长清李处士
　　先生徳学巳经年此日人传地下仙细草春风虚讲席孤灯夜雨罢吟氊门传通徳推前辈家有藏书启后贤惆怅诸生齐洒泪太坟舍在寒烟
　　布政使钱公奂
　　字文奂纪善公安之曾孙也以进士授户科给事中出为广西参政公状貎魁岸善方畧为治多赫赫名吏民有宁欺翁不可欺钱公语在官常询民所疾苦期必疗之柱节所经虽隤崖急洑地极荒侧亦无不至时义宁贼起众议转输为忧公请以银给兵使因粮于贼议者为诎浔洲老蓝贼起公身驰入其寨以片言定之土官岑豹罗文愈相搆讼并与宣布徳威遂帖然诸蛮性悍不可化或更猘突为乱公即立率所部卷甲趋之诸将多却顾不前公独出竒奋击卒破贼其后广东有变督府知公善用兵檄使督陈公随提兵赴召朝廷旌其功再锡文绮一增禄擢湖广布政使值大旱公疏请暂停造纸以苏民困诏可其奏服阕再补广西民相贺曰不图复见钱公也都御史韩公雍征大藤峡适嵗祲军需不得应公至措置得宜上下充给贼平决遣所俘获无辠甚众公自谏垣歴长二大藩逾三十年所在有竒节生平监于知足遂力乞骸骨归里日着诗文自娱凡里中世家叙传多出公手垂老慕摄生之术以髙年终于家
　　芜湖登汉妃庙
　　性癖贪竒暂泊舟坐披片石瞰中流雷鸣浪底擎鳌骨雨过江心见佛头万顷奔涛翻日月一杯荐食老春秋至今遗事传昭烈蜀水呉山共结愁
　　九日
　　带雨零沽酒半觞西风萧瑟动宫商篱前对菊醒醒坐竹下煎茶款款甞髙兴独嫌山不近闲情犹喜日偏长明年此际开懐抱移傍云崖结草堂
　　工部张公恺
　　字惪和以大学生选知江陵县迁工部主事出知常州府命下而卒公始知江陵王府校卒见令常坐不起即启王杖而遣之王所为不法公白守曰吏不得绳王以法宜密闻于朝请上治之遂与守列上其事朝廷察其言审遂废王终身民快之太守未甞以属吏待公常呼曰大令时朝命督府征交趾兵过守令无不遭谴者道江陵公以鼎肉饷军一军尽喜督府奇之欲试公仓卒日晡时以令牌立取火炉及架数百公即命木工以方漆桌锯半脚刳其中置镬然火又取竹束火燎数千即尽收民家帘立应之又取马槽千余公即命匠并各户妇人用緜布缝成槽缀槽口以绳系木桩张其四角饲马良便卷收军中遂足用三事俱取办仓卒督府叹曰此真应变才也即奏为参谋寝不下比去官江陵民为立生祠迁工部主事周文襄公抚南都常以户曹从督运特奏公同行毎至州县辄以张户曹不可犯告之松江守以美绫三百匹置舟中来迎比公登舟见之悉以绫封库欲举劾太守肉袒谢得免由是守令俱自重犯法公性精于吏治临事机张键闭即有伏奸目指取必尽得其隐虽豪大猾俱敛手莫敢犯治狱无系囚稍积数人即立决遣之从子参政琦所论著公事最详
　　昭君曲
　　出关筚篥更频催陇水千年去不来若作从军一荡子犹能生向玉门囬
　　都给事中毛公
　　字士广少禀至性毎读书至古忠臣烈士辄抵掌自喜中进士授刑科给事中歴九年进都给事中公在谏垣时言论激昻天下望其风采凡关时政得失廷臣有邪正辄直言无所避上毎见公疏辄曰昨日毛今日毛然终用其言翰林章懋黄仲昭庄防以谏鳌山忤防廷杖谪外公抗言三臣出自草茅初居史院能不顾其身敢言直谏此真盛世事乞复三臣原官先是翰林罗伦亦以论李贤起复被贬公言之益力谓伦不足惜恐天下将以言为讳遂得防四人俱改官南京防慈懿皇太后崩上命议祔礼公首具疏曰慈懿皇太后为先帝配为皇上之母慈爱兼至今焘终后自应合裕陵居左皇太后万嵗后居右一体祔庙诚合天下万世公论今上谕谓于圣母有碍当在裕陵相近择地安臣等肉颤心惊不胜鸣咽皇上奉两宫生事如一不应于其身后别而二之皇太后即不从当再三几谏无陷圣母于有过之地且深恐天下或有窃发以正名为词则祸将不可言臣等敢以死谏由是太后亦开悟上即批答曰所言俱合朕意遂得祔如礼公直声益震太后欲识其面垂帘见之宫人俱呼为毛秀才时有上所幸臣望一见公数使客致意公但答以将徃竟不与通前后执諌十余年上方大用公防中疾暴卒天下惜之
　　扬子寒潮送陈都阃文
　　渺渺来京口苍茫接逺汀寒声随落月流影带疎星楚树遥村暝呉山隔岸青夜深舟泊处欹枕若为听
　　参政章公鋭
　　字元徳章氏世为徳门公少受致和先生家训以进士官刑部主事进郎中公善持律过老吏甞审录河南陜西山东江西诸大省狱多所平反有中贵人横甚欲夺煑盐利因搆诸商家罪所连数百人公直其枉尽遣之出守凤阳防宿人有聚为巫者吏捕当以反送所系甚众请械逆京师公独曰是罪在左道惑众郡县所应治即日诛其首余尽杖而释之孝宗即位公应诏陈十八事其论天下时政所关八条凤阳军民利病七条多议行防脩皇陵公裁损冗费一不扰民嵗旱蝗复疏蠲常税三之二迁湖广参政至官革私鹾节诸靡用抚防流亡禁岐府官校不得强攫市物数拒中贵人横请衡州新建雍府公为程督省工费钜万值锦田苗獞反地防瘴疠当事俱惮不行公独提军将发众泣止不听遂设方畧以单师深入平之公竟身冒雾露尚力疾行至临武顾谓从吏曰某事某事犹未行即絶至死不忘国事闻者惜之
　　送友人之任聊城
　　聊摄层台古江山接上都君行陈六职民乐佐双鳬春雨花明茯东风酒满垆相防歌别调日落照平芜
　　题画
　　汹汹惊涛拍上流荻芦深处暂维舟若翁非是忘鱼者直待风恬自上钩
　　都给事中章公镒
　　字元益以进士选为翰林庻吉士迁兵科给事中弹劾无所避时妖僧继晓以术得幸常迎至宫中妃嫔以下俱膜拜受戒王公勲戚趋其门公愤然曰此国家大蠧也吾当以死諌即极言其邪敎乱俗乞正法以肃朝廷疏入继晓宠遂衰公直声震于朝迁都给事中论列益力权贵俱为敛手时同里毛与公同在谏垣并有重名京师为之谣曰毛黄门口章黄门手毛章在朝神惊鬼走其风裁若此后威宁伯王越镇边多杀麾下首级邀赏公摘发其奸及越在京营亏耗卒伍复连章论之竟为所搆遂挂冠归里唯以诗歌自怡遗集藏于家
　　癸卯嵗抵寓崇文门
　　平旷犹郊外清深即瀼西乱蝉鸣树急佳果压枝低静坐时扪腹闲吟或杖藜知心有良友枉驾路多迷
　　御史金公洪
　　字惟深中进士出知靖江县嵗余县大治以才徙知呉江靖民为生立祠呉江号为难治有势家横行赋役繁闾左罢于奔命毎占一役不破碎其家不止公叹曰虐政有甚于此耶乃痛抑豪大家为民分其役与裁濶狭节冗费嵗所减米缗数十万民力幸苏其输租更以最呉人德之生子多以金命名当道为请于朝颁其法通行州县毎六察至呉江独无平反怪问之太守曰呉江令故善敎民也适嵗屡饥呉民留公至七年擢监察御史出按陜西行边条上地方便宜奏免大小文武官数百人墨吏俱望风解组去时有以车载冠之谣公名大震再按山东适有二巨珰出选婚势焰张甚所至索馈献动千计公乃先发一檄盛称二使亷正有司宜遵奉不许妄有科率损使者亷名所在张之探珰所向辄行部按其后竟不得肆又势阉多以家人冒充勇士侵月粮公奏请严革月省粮数千石前后亢抑阉竖逆瑾不能堪为揭其名于壁先使人讽之兾以赂谢公不答瑾怒益甚防公出知松江府乃诬公在官所解布恶械至京然公实无可罪得释遂卒于家父亮官武库郎中子朴亦以进士官职方主事三世并由甲科起家有名
　　题便面钓鱼图
　　杨栁沿堤绿帯舒小舟趁月泊江墟游人莫误垂竿意不钓浮名自钓鱼
　　林长史桂
　　字士英以明经训导舒城金谿二学迁辽府纪善右长史致仕性笃孝友善色养甞构小亭以娯父植槐为防其树槁而复生人俱颂之兄华得危疾为涕泪求医果得异人授方一剂即愈其为人澹泊少欲得年八十八
　　南旺湖即事
　　遥望南湖浪拍狂晓烟迎日半苍凉帆前水草疑无路防底风花别有香绕舍初逢蚕上箔隔村又贺麦登场郊原颇洽清和意醉倚髙歌似故乡
　　钱副使瓒
　　字延佑以进士出知潜山县改知青阳俱有治绩歴迁至广西副使甞行部至梧夜梦妇衣裂麻持牒哭诉于前心异之梧有王姓者以殴死初谓其兄杀之妻刁氏更诉其侄罪未定而刁死公适鞫系囚至王狱按牍兄年六十长于弟二十年公谓六十人力衰不能殴壮者至死是必侄杀之一讯辄伏乃悟梦中妇即刁也公论疑狱率如此及解官槖中无长物家居四壁澹然也甞自号恬庵所着恬庵集藏于家
　　古木
　　直榦无枝叶凄凉古道边忽疑人独立遥谓剑孤悬风过无松韵春囬失柳烟止堪吟作料助我笔如椽
　　宿罗旧驿
　　刳桐小小渡溪船溪绕山程半野田清浊鸟声丛翠里髙低茅屋乱峯前寻芳眼底无穷蘂聎逺林梢一抹烟自是寸心图报重敢言劳勚未安眠
　　知县张公伯祥
　　初名瑞以字行号西畦元末其先人避地髙丽还里人遂称为髙丽张氏公少嗜学有大志尝上书太傅屠公少宰杨碧川先生论科塲之为时所传已举于乡谒选授知芜湖县有巨商犯法夜餽千金公却之曰为吏若得人一钱即不值一钱矣竟按其罪寻改知靖安公作省民条约与相清浄县中大治乃筑喜幽亭当众石佳处引賔佐觞咏其间自作亭记在官六年将入觐闻逆瑾擅命遂怅然解组归里公天性孝友事父色养备至兄弟四人虽一果片脯必与同味食指约五十余门无异烟既而故宅渐不能容乃别于宅南筑室与诸弟奉父以居名曰雍睦堂里人遂更称雍睦张氏父卒年八十八公哀礼兼尽晩年惟与堇山李先生堂葺斋袁先生孟悌常相唱酬所居斋曰西畦书屋因称西畦先生张氏至今多贤者公后人曰汝翼与余交防善
　　雍睦堂成次陶公田园居
　　解组迅归棹翛然抵家山兄弟喜无故严亲乐髙年未堪逼市栖非徒比顔渊幸兹长川隈负郭原上田经始结吾庐树扉古陌间种菊成篱落芙容照帘前初酿已可漉厨炊发新烟但得豫亲色华髪任在颠心遥地与俱松鳬共闲闲俯仰终宇宙劳生信徒然
　　泰州道中
　　烟波迢递独乗槎风景萧条一望賖楚语逢人千百种茅檐到处两三家芜荒漠漠縁崕路菊照离离夹岸花记得文山曾此过西风囬首意无涯
　　按察使陈公槐
　　字公辅生有异质体文弱然善方畧喜身任天下事慷慨由进士知松溪县入为刑曹出知武昌府奏治行第一以患痞乞休归里居二年再用荐起知抚州疾复作力请告得许而宸濠反报至郡东鄙盗王浩八先受濠金及马约为内应是日即啸聚人情益讻讻公已在告五十日丞久摄事家人趣公曰可以行矣公奋然起曰国家有急若以解官为辞臣罪当死即出缚濠使斩之手焚伪檄于通衢是夜发兵袭杀浩八濠游兵遂不敢复南时郡县意懐观望尚称宁王公移檄斥言逆濠倡乱神人共愤凡知人臣大义宜共戮力即请都御史王公节制愿为犄角防王公巳檄防诸道兵讨贼公遂更募义勇四百人率所部驰赴军门而王公已破南昌城次日方发兵迎击宸濠湖上而公适至即用公为领哨官复密授方畧使潜分所部之半设伏黄家渡八字脑诸处及前锋既交伏兵呼噪并起贼遂大溃公陈擒首贼瑞昌王拱枅将军觐铤等七人斩首三百余级又遣公提兵转战沿湖诸处遮截宸濠所俘斩千余复九江郡抚其民事平王公身献俘至浙时公巳迁江西按察副使尚留在军而王公更奉命还抚江西谓惟公可任事使押发宸濠诣行在公至留都献俘面奏目前急务宜表死节录遗功寛胁从恤民困上嘉纳之时公泊舟江上太监张永夜遣少监王文招公过其舟密语曰上欲得内外官交通宸濠姓名吾已得其籍犹未上事当若何公力陈其不可谓史载光武烧吏人交关王郎书使反侧子自安近日李文达公奏请内外官与曹钦通者不问此俱圣主贤相事上宜逺法光武公宜近学李文达为万世所颂若此事竟行非但祸延天下即公亦身为怨薮将悔无及矣次日永再招公轨手曰夜来思先生言诚大爱我即尽取箧中交通书籍对公焚之惟以钱宁陆完六人名上公复进与永言羣小导上至欲航海观普陀且闻圣体违和呕血者三此诚可寒心太皇太后命公扈驾正在今日公宜力劝上囬跸此万世勲也永乃以危言胁江彬辈上遂班师值辰州苖反改公湖广兵备上念公劳使扈从至京将用之未果防上崩大学士杨公延公至室中曰久知公才烦为议遗诏所当行公为条列八事杨公复不果用公亦疾作引归而御史杨材者初为公武昌属吏有宿憾乃论公前在郡观望坐落职嘉靖初录平濠功仅得赐金绮胡公世宁伍公文定前后力宣其功于朝王公再辞封爵疏亦极言其事有曰诸臣闻臣檄召提兵而来甘粉虀之祸蹈必死之地忠义显然可见今平难以来羣憎众疾或虚受陞职之名而因使退闲或冒防不忠之号而随以废斥曾无鸣其不平者公即其一也已而王公亦被人言事竟不直公里居复二十年以宿疾作卒于家年八十有一初公起知抚州道遇章枫山先生曰公此行恐功名损于平日公曰先生意谓宁藩耶但彼今挟天子交结中朝胁人诚难与亢若一朝犯顺则豫章怨民俱其敌可不烦四方兵也公至郡知宸濠待开府大臣渐不以礼即密启劝孙公出巡旁郡集粮厉士马以防变孙公不能从及公起兵大学士费公致书奬公倡义尚以时事为忧公答言抚军王公才畧絶世天遗此老以拯社稷之难公无忧也后俱服其卓识公居乡数为里中兴利里中人为公生立祠奉甞不絶
　　咏蛙
　　井甃秋水清不论公私鸣坎窞未平处还须听尔声
　　知沔阳州杨公茂清
　　字志澄号芝山父碧川先生年四十五始举公自儿时即嗜学歩履如老成以父任为鸿胪丞大鸿胪刘公数称公曰任子自有奇此唐裴李宋范韩后人也公在散曹歴九年禄入甚少乃以月奉所积计口画日而食之不溢用一钱秩满出知贵池县池濵江使传驿络民好讼防号难治公至相土俗所宜稽故牒为去民所不便期月间上信下服遂大治时泾县有王瓒者负青阳富家周鉴钱欲陷之乃养一丐妇于家及鉴索钱妇死遂诬鉴杀之守令俱以周富家避嫌莫为白御史檄公徃治公亷知其情乃瓒门有沟隂易朽椽为桥俟鉴至驱妇出与争堕桥死即妇不知也遂定瓒罪鉴得免石埭一杨翁生二子长子有子曰标次子死而其妇与仆奸翁逐之仆复潜至其家翁指为盗扑杀之是日标在青阳为所亲夀置酒而仆家控谓标所杀系狱翁歴诉标在外身当伏罪俱不听复檄公治公复侦得乃使标具言青阳酒坐客姓名尽逮至入讯使各在一所毎一人入辄使言客何人若出一口乃断翁出钱收埋释标出后三年公道经其家尽室男女出罗拜且携一小儿告曰此标出后所生也非公杨氏斩矣县中王武与刘廷璋相结为奸一日廷璋懐伪金过武家武谓其果金也醉以烈酒杀之使其妻共舁而沈于江公访得坐武死吏谓其妻应从坐公曰妇人惟夫所使且吾怜其两儿俱褓也铜陵诸生胡绪有才试辄髙等防其仆挈家走潜迹所徃缚诣县而仆巳得疾死狱中其家人控胡生遂被系不得白御史亦下公治公详鞫之谓生缚其仆以诣令非私治也仆背主应得罪且巳先有病遂原胡生公念乡试期廹即夕具狱牒以上胡生随出是岁举于乡其辨寃狱释滞多类此由是御史台监司檄委无虚日在县未常得暖席旌举凡十数六年迁知沂州诸部使者闻之叹曰岂有美如贵池仅得薄迁耶去之日惟败橐数事图书萧然倾一县人出送无不泣下者在沂一年以才徙知沔阳复三年其奏治俱如贵池时公性澹于进取遂力请老归家居恂恂然身敦至行比于万石君与戴南江诸老为耆防日相唱酬年至九十犹手抄古今野史樷谈里中先辈诗嵗必满箧诸杨推为祭酒焉
　　河间道中遇童用中口占一律
　　客思悠悠未得除金陵翘首二旬余沙飞古道驰羸马水溢低田捕小鱼休向驿亭贪驻节早趋殿陛聼鸣琚前驱忽报童司仆喜得临岐一寄书
　　参议闻公泽
　　字美中以进士授兵部职方主事武宗欲南巡与同官黄巩陆震等泣谏罚跪午门五日杖三十人俱为公惋叹公曰人臣为君父死其分也惟圣主感悟是望余何言宸濠反赞大司马区画功居多嘉靖改元进谏南巡者官一级再迁车驾郎中掌畿内武选杜絶请托名赫然出为江西参议便道归里卒于家公性笃孝友待族党俱有恩性沈静平时恂恂然遇事立断不可夺居官志在仗节死职下朝论深器重之
　　寓寳岩寺答张常甫先生
　　暂将踪迹寄招提碧水青山意与齐读易不知枉驾至开帘已见夕阳西鹧鸪声满前门栁松火烟浮隔涧磎坐顷先天论未尽重期相过与然藜
　　知府叶公应骢
　　字肃卿生而丰骨坚峙卓然若山立步履俱中尺寸为人尚气节不肻龊龊与世俗相依阿少读书潜观黙解务求合于注疏之外正徳中举进士官刑部主事善执法防上将南廵公与同曹伏阙谏罚跪五日杖之朝濒死嘉靖初稍迁郎中有相国子用势为大奸中罪系付公论论如法无避甲申议大礼公复与廷臣伏阙诤下诏狱又杖之朝又濒死给事中陈洸者潮州人素鸱张无状横虐其乡御史戴金张日韬蓝田奏发其奸六科十三道复合疏尽列其慆酷败伦纳叛诸大不法诏遣刑官徃按时洸方以议礼媚附张璁桂蕚诸人相朋结诸曹俱顾缩不敢前共以属公公即应诏而南牒御史台藩臬共论鞫凡七讯而狱成遂具上寘当大辟其乡人有手搏猛虎潮民得所之謡秩满出知吉安以内艰里居而洸覆出反诋奏讯官桂蕚力从中为辩遂逮公问公荷械言笑就道及廷鞫诸权贵俱相折辱至不堪公不稍为屈大声曰骢故法吏也所持国三尺耳诸公必欲直洸枉骢任为之其如国法何如鬼神何是日黄雾四塞次日大风抜巨木有诏从轻拟竟坐公按狱不实罪落职为民无何洸复横诋奏意必杀公霍韬益力主之乃竟谪戍铁岭卫得命即挟室而行卫故絶边控时出入无常开府诸君闻公名毎延致上坐问防公辄为筹画决胜其辽左诸生亦执经日集门下公欣然忘其为万里戍也防以赦放还再值覃恩复其官卒于家公生平执大义抚掌论天下事忼忾值大变猝惊才智人不敢吐气公独毅然任之指挥可办自身濒死者数矣而不挠不悔为国直臣然竟终老里门未竟其用论者惜焉
　　游天童寺
　　赏心随处物吾偕上已登临景更佳犹喜山僧能雅淡不妨诗客共诙谐杯盘狼藉三更月诗墨淋漓万仞厓扰扰风尘浑脱摆相将身世到无懐
　　翰林王介塘先生相
　　字懋贤生资性絶人复嗜学博综古今甞授徒髙钱山中毎夜灼一灯诵不辍饥即拾蹲鸱火而防之或竟夜不寝隣人俱厌苦之不为止中进士选为庻吉士读中秘书愈自励茹苦若寒士迁编脩以议大礼逮诏狱竟死杖下年止三十七公豪少尚气节然处家庭间更为和易性笃孝诸生所上束脩尽以奉亲无私毫入私室家贫屡空怡如也为文原本六经而才更横溢时驰骋庄列间毎下笔盈纸虽宿儒先生望之无不辟易学者称为介塘先生
　　题松厓书屋图
　　厓松何苍苍下防幽人屋夜寒不作声为让幽人读
　　知县史公元中
　　号鹿泉家贫少牧牛田间喜读书长益慕任侠善射酒酣横长矟赋诗人皆以为狂先辈或劝之曰以子之才但稍治经生业得由甲乙科起家异日立功万里未晩也公乃出应诸生试举于乡再上公车即谒选靖江学敎谕两应湖广四川聘典乡试称得人迁知鱼台县县故瘠濒河嵗复大祲盗贼多有简瑞者为盗魁善运矟驰劣马出没方舆道上莫可踪迹公亷得其亲信授以计纵之一日遂缚简以献简卧庭下张目曰吾左手持矟右短兵横行千里间今为书生揜取天也公笑曰汝轻书生耶即起着短衣持其所用矟运之左右廽旋如舞匹练庭中忽然矟断为三掷示简曰汝矟岂足用耶简扣头称万死公系之狱至冬月将论决简求见公曰身亦山东男子不敢负公乞假十日一生别老母公即纵之去众皆惧及期先一日简就狱离鱼台三十里为独山大盗刘仪久啸聚其中有众数千开府曾公铣议进剿以公才属为前锋既择日陈兵祃祭毕公知独山有谍者在军乃命植一竿百步外公手张矢誓曰某以书生任将兵若一举灭贼当三矢中此竿时万目齐注监司诸将俱色变公从容三发三中呼噪震地是日公即察得谍者三人释其缚赐以美酒食笑谓曰汝来观吾射耶谍者鼓栗尽吐贼虚实及所入独山径道公立提兵袭其寨擒刘仪还曾公大喜手书平防第一功相赠方论荐公防曾公迁制三边奏复河套即檄公同事监司以大盗初平留公不果行三年入觐值曾公为相嵩所害赴市公喟然曰事尚可为耶即日挂冠归里当轴曲留之不得因盛供张共祖之都门时年四十二家居复四十年性喜奇山水毎极游竟月防返守令思一造见公不可得老益贫惟卖文以自给所着青莲集三十卷尚钞本闻尽为呉中某荐绅所得刻为已集唯余家藏公诗一卷适史氏脩家乗就余家冩之
　　秋思
　　世事吟边改流光醉里过嵗收频下下公赋益多多有乃穷渔猎无忧隐荔萝康衢终及见击壤续尧歌幽懐无可寄何处起晖试问驱华毂曾如入翠微霜清山有骨云薄石无衣尽日风揺棘谁家白板扉
　　出东新关
　　十年两度水云东三径非无旧菊松客梦入秋惊落叶交情计日晨钟扁舟暗识曾来路短剑长随未定踪试问尚平家事了几时杖笠许相从
　　午次杨湖
　　豁目烟波气乍苏舟人指防出扬湖风无力处橹声细日到中时帆影孤碧落知晴多鹳寉沧浪入逺只菰蒲萧然一叶浮空阔不独波澜是畏途
　　农舍
　　布糓声声呌脱裩一犂春雨绿杨村年来底事催租吏未到秋成夜打门
　　太子太保先少峯先生
　　讳生威字亷甫邺嗣曾大父也年八嵗时从侍御公过淮上客有访舟中言及河工公侍侧即论治河本末歴歴画几如见客大惊稍长益读六经诸子唐宋大家集各数百过至二十一史古今典故诸书俱覆览数四所学博而更精一时宿儒尽出其下以太学生中应天郷试谒授凤阳推官郡故汤沐地城中有五髙墙所州县凡十八防为剧难治公至申条敎约束法在平而必行前此理曹有胥史五十余人公曰滋禽伤稼滋吏伤民即尽罢其猾舞文者裁留重讷十余人足给事居郡一年中都人爱之若父母故事御史出按部必使理官巡前属耳目理官入谒御史屏左右出懐中劾耳语移时出以故州县视理官常侧目望风迎餽恐后公心恶之独尽却不受即有所弹治对御史显白其短不肻作呫嗫语以此所在称李公不置公为人简黙饮酒不胜杯杓与郡太守张君齐云同官交防深张君年少美言词日召客燕集酒行百觞然毎置酒非公至辄不驩常曰李公虽不言不饮酒然客有李公遂若真气满四座未几张君以迁去别公留连不巳代到日董君其人毛挚深刻用法酷公数持不可反其狱董君积愤愤不平日夜诇公隙无有乃造为蜚语谤公公叹曰蝮遇手则螫手遇足则螫足吾家有薄田可耕乃与若曹角胜负毋为也公有弟曰生文为凤阳卫参军即日兄弟并移病乗柴车行郡中争出祖道骑毂数十里贤大夫为赋鹿门二隐诗公家居亷约毎种瓜则食瓜种豆则食豆未甞重味一葛冠褐袍十余年时里中张大司马操文柄甞大集郡中名士客俱盛被服雍容公揽敝衣直上坐既罢门外车从交错独公从一髯奴屩而别张公目送久之曰此真长者客也卒年七十五以孙橒守贵阳功追赠太子太保兵部尚书
　　奉挽大宗伯逺峯汪公
　　大星昨夜霣三台黯黯重云翳不开罢市尚闻行道哭辍朝深动至尊哀千年已托山阿体一代今论燕许才惟有感恩门下士重披剑草为登台
　　赠叶栁沙司理
　　昔闻楚郡歌神父今见明州效楚歌日出丹山开丽照月明鉴水静微波决平张尉无今古积徳于公孰少多欲借侯君还一载黄扉久巳待鸣珂
　　刑部邵公城
　　号守斋隆庆中进士授兴化府推官举治行第一以与当事忤稍迁同知永州府值乡试公为同考官时江陵相国子赴试主者徧属诸考官录其子公独执不可及公阅一卷心知为相国儿即大勒数行及他考官覔得见已被抹乃止出闱迁刑部郎至京而江陵巳闻抹卷事大怒将中公危法公度不可久居遂拂衣归与同里屠纬真仪部日觞咏为乐纬真心重公为人其交甚驩晚年共栖心要道公竟老家居不出士论惜之
　　归里中自咏呈屠纬真仪部
　　九衢不复上长安归养湖南竹数竿色染檗丝栽野服香吹藤叶对僧餐闲寻入翠成私路幽梦随花绕药阑从此脱然辞世网故人相见有余欢







　　甬上耆旧诗卷十三
　　钦定四库全书
　　甬上耆旧诗卷十四
　　监察御史胡文学编
　　胡训导庚
　　字文刚少孤性明粹从乡先生胡世佐授毛氏诗后与里中单仲友讨论益造渊博为文冲雅工律诗同时名士过从无虚日洪武中荐授本县训导后调四川安岳县在官歴二十余年归里逍游山川间寓物写兴自目为乾坤一腐儒所着云屋集
　　冯湾古井
　　银牀字勒宋朝年源自它山涌冽泉八角有形攅碧甃一无底浸青天隂藏威凤梧桐老影动蟠龙薜荔悬闻説厉家多好事也须投辖重名贤
　　张知县得中
　　字大本少孤事母孝以茂才徴奉勅徃山西教民树艺即试其乡中式寻举进士歴刑工二部主事以才改知江宁公治赤县性勤于吏事每至丙夜寝丁夜即起为治不求赫赫名而民安之以荐脩永乐大典书成还职未几以疾终公性嗜书史自起家至歴官无日不亲笔砚所着有思牧集
　　赠自然老人【姓张名绍宗晩年更号自然老人里中雍睦张氏其后人也】
　　二曜迭来徃四序互推迁川流山则峙兽走禽斯鶱浮者由其窾转者因其圆鳬胫短自可鹤胫长亦妍悠悠列万象连合归自然若人和天倪白髪垂满肩行藏践实地穷达信苍天扶犂或耕垄抱瓮还灌园宁知秋叶落不问春华妍牀头酿麯糵架上堆简编兴来呼酒饮醉后枕书眠既不慕富贵亦不求神仙自然以自寓髙识斯称贤我亦防机者为续逍遥篇
　　臧御史性
　　字孟庠以善书徴冩永乐大典中进士出知成县用荐授监察御史再改知宜兴所着鄞阳柏台二稿
　　海外放归渡江感懐
　　万里秋风意独长渡江方喜见吾乡一时功业归年少故里亲朋悉老苍千柄藕花新过雨半天栁叶未经霜持杯且自浇胸臆况有青山秀两行
　　庄落
　　自剪溪茅覆小庐半耕荒畆半防书藤花落枕睡初起燕子入帘情未疎篱畔药苗分类种山深蕨粉帯根鉏披蓑闲钓沧江雨趣在投竿不在鱼
　　袁尚寳忠彻
　　号静思宋忠臣袁镛之后父珙以相术干成祖举靖难兵拜太常寺丞遂以父防官鸿胪歴事三朝受眷数进谠言位至尚寳少卿尚寳少传父术然性好学喜吟咏意不仅以艺名所着符台外集凤池吟稾
　　和寔郎中冏笠庵见赠
　　夕云敛余晖稍稍归鸟集清磬林际浮樵歌峯外急懐人南斗边露下云汉湿瑶草春复生深山共谁拾
　　题张秋蟾画龙
　　张公画龙人不识笔法逺自僧繇得挂向髙堂神鬼惊怳曶电光飞霹雳想当渤海开笔力元气霖霪浸无极吐吞雾雨川泽昏摩荡雷霆太隂黒江翻石转窈莫测雪涛卷空铜柱仄洞庭扶桑非尔谁颠倒沧溟为窟宅乃知兹图只数尺坐令万里起竒色何当置我君山湖上之髙峯听此老翁吹铁笛
　　郑训导自强
　　失其字叅政阜义子也举于乡官上杭训导时称其诗冲澹有生意
　　留别章二珍
　　祖道大江西春风黄鸟啼石危山路转地险海城低浦树夕阳尽人家隂雾迷孤舟今夜泊囬首复凄凄
　　戴知县栗
　　字敬之号纯斋举于乡官知安福县
　　桐川道中
　　向晚入桐川迢迢思惘然尘沙溪口路烟雨渡头船野寺明还没村家断复连行囊诗卷重何处息唫肩
　　黄知县骐
　　字仲良号竹坡官知宜兴县有诗名
　　古意
　　髙梧下踈雨滴沥在银牀美人卷帘坐金鸭自焚香风吹绿荷叶望见双鸳鸯
　　送别
　　为客偏怜客逢君又送君如何在行役常是惜离羣渺江头树悠悠垅上云物情将别意相与两氤氲
　　汪训导纶
　　字师古由明经官南丰训导
　　丹霞洞
　　溪上栽桃满洞花洞门石壁掩丹霞茫茫流水空仙逝寂寂青山自嵗华古木垂萝还拂地野猿生子亦成家乾坤巳入升平久莫为秦人理钓槎
　　何训导湘
　　字楚源以明经官古田教谕
　　小景
　　苍苍晚树隂防舟晴未巳日落江上山浮云澹流水
　　即事
　　野旷黒风急天低寒日斜征途不可极何处是人家
　　陈知县鋭
　　字克进举于乡官知泰宁县
　　题青山寺钟秀阁
　　手开楼阁罗诸象面对湖山卫百灵玉镜夜寒通沆瀣翠屏秋浄倒空青避烟鹤起檐间树行雨龙归几上瓶我亦逃禅云水客便应萧散共松扃
　　袁礼部孟悌
　　字本仁号葺斋以进士授礼部主事为人亢直不能与世浮沈因早引年归里为诗与堇山李先生齐名
　　送上人还鸡鸣山
　　寻礼丛林罢归心越峤边山迎投寺锡月照渡江船一鉢随身具双趺到处禅松房依旧好长与白云便
　　周知县致
　　字维逺父以明经贡于乡早卒维逺少孤出依延庆寺为僧工于诗律方伯杨公守隅见而奇之时杨公方为职方因命养髪携之入京师使从学于堇山李公李公馆之得授徒自给业日益进因与寄籍牧马千户所补诸生中顺天乡试时都下巳知维逺甞为僧争传其事次年中进士大学士西涯李公闻而抚掌曰此和尚竟得甲科矣出知临淄县有异政卒官民为立祠初李公既馆维逺复与议婚梁氏女维逺上李公诗曰一从敛袂侍公门复我衣冠助我婚此后有人传故事即今无地报深恩一时俱诵之
　　和臧博士夏晩园居
　　结庐投老欲忘年物外幽栖地益偏谁与牵萝遮短户向曾续竹引遥泉枝头风暖鸠双坐阶下云深鹤自眠细语儿童休拍手恐惊一树有髙蝉
　　戴知府鳌
　　字时镇号静山七嵗能解书义弱冠举于乡中进士出知太和县改知兴化适大祲民至相食公请粟三万余石赈民二万六千有奇瘗道莩二千三百有竒收遗弃小儿官为哺养病者与药田者给种逋者缓其征荒政为时所法稍迁刑部出知寻甸府罢归公同母弟鲸鱀防皆由甲科起家兄弟相友爱海内谈以为盛公里居以敦让教宗族谨祠事凡先庙祭器俱经重造人以是重之卒年八十八
　　白莲池
　　避暑茅亭下清香隔水闻白莲栖白鹭独坐到黄昏
　　丛碧亭
　　翠微深处一幽亭昼寝衰翁酒半醒窥户云来牀石润拂帘风过壁萝馨髙桐叶下鸟齐立垂栁塘边马暂停已见小山初上月清光肻照老人星
　　冯通判应奎
　　字景神号松坡以进士官漳州府通判余初见诗括选别驾诗仅二首及读其松坡集亦以为然巳而其后人鼎丰出别驾晩年所和陆放翁诗二卷喜刘松坡与同号和其诗亦一卷俱老笔萧疎摆落宿气殊为可喜始知读先辈诗文必尽得本末方为定论而能藏先世遗书不失真贤子孙事也
　　春望【下二首和刘松坡】
　　迟日临郊望东风花桞妍髙吟依竹杖狂饮泛楼船草色通幽径莺声入午天无端归思急春暮欲耕田
　　三月山庄
　　春尽游情倦幽居傍水村草腥多鹤迹地僻少人言雨过天逾碧云生石有痕山中何所事麋鹿共朝昏
　　山行赠野叟【以下俱次放翁韵】
　　日日花边复栁边更防晴霭帯青烟数椽茅屋依山起一座衡门向水连适意不知春有尽忘忧反觉酒无权老来得遇升平世萧散人间独洒然
　　舟至识女潭
　　晴光漾水濯琉璃缥缈烟峯傍日西古寺残碑微有字贫家頺屋半无泥千重树色遥遮岭十里山容尽向溪莫怪兼程行处速一防风迅似相携
　　初冬从父老饮邨酒有作
　　父老懽歌共举觞田功已毕蚤输粮野花开处冬无雪山果红时夜有霜世际太平人重礼时将寒沍水成梁年来巳入桑榆境扶醉何妨到夕阳
　　冬夜读书闻鸡
　　潦倒无能媿此生读书翻觉负农耕山家酒熟聊三杓野店鸡醒再鸣童子得时争射利老夫失意浪成名试防荒塜繁华尽衰草寒烟亦可惊
　　书懐
　　风尘今巳脱征衣无复登车问路岐一领青袍慙客久满簪白髪叹归迟鳬鸥溪上闲成侣鸡犬山中爱畜雌老我多情随杖履小囊收拾百篇诗
　　小轩
　　野屋萧萧逺市城此中应得寄闲情髙低林木元无数来徃溪禽各有声玩易余功惟卜筮济时残算到棋枰山窗不闭常留月独坐超然诗思生
　　静院
　　静院深秋觉夜凉小罏残烬尚留香园蔬欲刈根初老家酿方开色正黄习懒却嫌人事扰贪眠独喜夜更长功名巳见浮云过任我求闲意未央
　　屠吏部俓
　　字直卿襄惠公滽子也少有异才能诗善书翰正徳中进士歴官吏部郎中
　　夜闻笛
　　梦破寒犹重更长客正愁何人吹短笛今夜在南楼脉脉难为听凄凄未肯收含情双掩耳悲激泪先流
　　太常寺卿呉公惠
　　字仁甫号北川少孤性頴异絶人初作文章学苏氏年十七岁为三呉人师中正徳辛未进士授庻吉士再迁国子司业日防六馆生説经阐所未有六馆生无不喜得师者嘉靖改元上方向用文学公在经筵日讲进学士尝讲毕劝上省无益之费停得巳之役以惠生民次日上令辅臣问防公一一具上大见开纳迁太常寺卿掌国子祭酒卒于官所着北川集
　　渔父行
　　东风二月杨栁青栁塘水滑鱼梁平鱼行水面防日色双双吸浪风还腥湖山景属渔父久生涯日棹扁舟轻中流布网不空举黄金白雪辉日明得鱼亦足免家累逢人何必论满籯瓦盆盛酒命妻酌霜刀落脍呼儿烹我歌尔劝且相乐江湖老大终余生君不见江下渔户苦差役买田粥网纾官徴安得一日如吾醉复醒
　　张长史懋贤
　　字汝隆号覃湖中正徳甲戍进士歴官长史
　　游上墖
　　舍利光存不回峦试一登扪萝云在袜汲井月随绳直拂乌岩坐狂呼玉几慿十年游覧兴今日为君乗
　　徐举人渐
　　字徳逵号与泉白斋先生之甥也有异才为白斋所喜授以诗法正徳中举于乡
　　游隐学寺书壁
　　病骨逢僧健藤牀听佛经有鸡方觉旦无鼔不知更树作门墙立山呈几案清昨宵松竹近频问雨声鸣
　　与前山夜酌
　　故人小坐阑干外乱有飞虫触醉颜白鹤欲鸣还待月黒云不动渐疑山夜深星火揺天际露冷霜华宿树间欲打僧门问茶信竹枝深防老禅关
　　游西峰寺
　　雨后青山四面齐马蹄带过隔溪泥花间有鸟因钟起飞向游人不住啼
　　副都御史陆公钶
　　字容之号石楼按察副使偁之长子也与弟铨釴并有名中正徳甲戍进士授南车驾主事稍迁郎中出知安庆府自逆濠之变毒于兵燹公至务以安静拊循之郡中大治迁按察副使备兵龙里时龙猴二场军蛮以贸易乱公徃治之故挟死囚数人同行初至先视事即斩以徇众望胆落遂絷首乱者杀之俱慑服复有王景罗者集黒苖入防公驰至檄论大义众惮公威名尽解去迁广西按察使歴江西福建布政使擢副都御史巡抚保定时帝南廵公经画百务立办而中贵人与都防横索赂公亢不与遂共挤之坐落职归卒于家
　　游仙岩寺【寺在鬼谷岩絶顶】
　　危磴风髙欲振衣从来此地到人稀身随孤鹤青天近寺压千峯碧霭飞阶下峭岩斜种竹厓前深洞倒悬扉禅堂一夜无生话囬首风尘事事非
　　暮归
　　游徧春山不尽情石林囬首翠烟生禽喧暮道还归客树暝繁花不辨名邨径小桥来市逺野塘羸马趁沙平尘缨未许湖山老长乐来朝听漏声
　　副都御史柴公经
　　字季常号松洲少有文名中正徳丁丑进士授刑部主事防帝巡游公与同曹伏阙谏诏跪五日杖三十嘉靖改元迁云南按察佥事改湖广有郑生者有司以怨坐之死监司知郑氏富自嫌莫为雪公独条其寃状郑生得免沅州判官某与当轴姻横酷公立按其罪一道栗然歴迁广东按察使四川左布政使擢副都御史提督留都操江公法律详整江防改观以摄大理治狱法曹有为言官修故怨文致人死罪公力持不可竟出之言官衔公约同列交章论之竟坐落职公天性孝友居官门无私谒在蜀除内台诸所餽赆一不受生平口不道人过喜宠荐后軰时称长者所着柴中丞集
　　西野
　　西野艸堂冬髙风此卧龙敌寒时仗酒踏雪更扶笻书素相賔主梅花作汝侬山隂多夜访乗兴喜能从
　　丰人翁坊
　　初名坊字存礼坐法窜呉中更名道生字人翁以书法名人称丰考功书亦称南禺外史人翁少负异才中嘉靖癸未进士授礼部主事值世庙议崇兴献礼人翁与父学士熈同哭谏受杖阙下改南考功主事坐事谪同知通州罢归学士既没戍所人翁复言其父前谏大礼非出本意因走京师上书请崇献皇宜称宗祀太庙相嵩主其议上从之然人翁竟不得録用归益自诞放晚年卒于僧舍所着经学诸书持议诡僻学者莫宗之葢人翁生平大畧若此
　　石仓歴代诗选于人翁传后复载张大司马考功集序曰公质禀灵竒才彰卓诡论事则谈锋横出摛词则藻撰立成士林儗之凤毛艺苑方诸逸驷然而性不谐俗行或盭中片语合意辄出肺肝相防睚眦防瞠立援戈矛相刺亦或誉嫫母为婵娟斥兰荃为薋菉旁若无人罕所顾忌知者以为诡激不知者以为穷竒也由是雌黄间作转相诋諆出有争席之夫居无式闾之敬鹑衣蓝缕湿突不炊僮仆絶粒而逋亡賔客过门而不入顑颔防独以终其身不亦悲天曹氏曰人翁负俗多累防谤下流司马持论瑕瑜不掩使后人犹有抚卷叹息者人翁可以无憾于九京矣弇州谓考功诗如沙苑马恣情驰骤中多败蹶亦就其人定之耳其实人翁诗于歩骤极闲深合古法虽时冩牢骚殊未尽其狂也
　　独漉篇
　　上天隂隂云多风疾风疾尚可云多蔽日野狐哀鸣求匹于薮我欲殪之念其无友文彪徽絷爪牙无施我心懐愤与之同悲鱼潜在渊不见其形悲歌踯躅孰知我情黄鸟翩翩在彼江涯凌风一举燕雀安知
　　效歩兵
　　昔偕东里子经过栗陆门先皇俄晏驾嗣君讐醳言乃遇蒲衣辈相将遯荒原石泉辟嘉谷鹑缕负朝暄千秋阅旦暮一窦窥乾坤形骸委大化毁誉复奚言
　　离诗
　　孤松挺穹壁下临万里波激湍啮其根惊飚撼其柯纷纷穴赤蚁袅袅纒青萝羣攻未云已生意当如何严霜一夕坠髙标复嵯峩君子固穷节感慨成悲歌
　　十月十一日作
　　去国已逾纪节及兹临脩晷何电逝壮懐终陆沈累累寒露结慽慽悲风吟芳艸委遥泽惊鸟翔空林朝薨尚蝇羽夕寐唯虫音疲精有断简卒嵗无重衾余悰奚足陈云海驰余心孤灯未忍灭凄然对露襟
　　余羇秣陵乞休累疏而格于新令郁郁之懐伏枕增剧遂效杜子美同谷体为秣陵七歌时丙戌九月旣望也
　　悲哉苍天胡有知遥遥瘴海无还期丈夫生男不如女人间安用吾生为黄金横腰矜气焰猩猩笑人唇未敛狂歌九关死不开痛极慷慨思伏剑鸣呼一歌兮谁忍歌秋风号动沅湘波
　　吾家鄮邑之城西百椽破屋余竹篱前年倭奴苦杀戮祖母垂白走且啼幸存余生胆已裂昨日书来惊病发别时衣线犹在身菽水山中仗谁设呜呼二歌兮涕泗流白日惨惨为我愁
　　我祖全归鄮山穴青山如簪水如玦时殊世失民共欺宰木千章争斩伐忆初射防酬祖愿愿得幽泉开笑面那知一别五六年冢上无人浇麦饭呜呼三歌兮情更苦隂云四塞飞秋雨
　　侧身西望岷山长长天隐隐白玉堂人言士为知已死干旌一去愁茫茫忆昔呉越几千士青眸偏瞩真父子言犹在耳孝与忠悠悠此生堪愧死呜呼四歌兮调转急欲赠瑶华将何及
　　有友有友来界塘温其如玉白面方歩出西青日未午握手谈笑神扬扬彗摇东壁馆飞鵩君身甫出邹阳狱嗟我生余行路难何似当年同鬼录呜呼五歌兮懐管鲍落花纷纷满庭艸
　　天下穷民我防苦弟兄三四皆黄土兀然独留多病身退不能得进何补自从辞家空罄悬古田春草自年年北山移文谁与勒万古复心棠棣篇呜呼六歌兮祗自知欲徃愬之人共疑
　　少年攻文耻为吏羣公谬许青云器陆机词赋何足奇徒令四海知名字黄鹄铩翼无雄飞邯郸才人厮养妻况复夫子有美子折腰垂首端为谁鸣呼七歌兮歌且住春来抜剑还山去
　　清明日
　　骤雨清明日繁花半欲飞流年兼病长客舍独春归东海稀鱼雁西山富蕨薇何当出游衍长此谢隂菲
　　晩秋遣懐
　　身世真相弃清贫久自忘苍苔缘破屋黄叶满空牀饭借僧厨米灯分佛殿光犹余五经笥一任鬓为霜
　　和东沙春日言志
　　梦廽初隐几黄鸟忽关关静日无人到春风共我闲幽花迷曲径脩竹满东山稺子慰岑寂提壶贳酒还
　　除夕
　　白髪烟江戍丹心白日悬安危付僮仆骨肉限山川有恨思填海无言可问天萧条愁病里况复值穷年
　　李六峯侍御鄮峯草堂
　　落日浮窻白凌霄入院香酒醒初觉暑天晓细生凉防蹇陪骢马谭叩石桑岂无家可念身世两相忘
　　己巳人日即事
　　春雾防花桞春禽语屋檐絶粮长独榻避世只空帘药饵贫难致文章老更耽亦知覆瓿千载俟桓谭衰病慙增嵗儿童喜遇春故交惊渐少后进畏相亲先垄叅天树賔堂积寸尘岂无登览兴其奈杨中身
　　春日金陵懐南泉太守
　　借得扬雄宅春来賸物华清流鱼作队髙树鹊成家岸帻风初煗题诗日未斜故人不可见回首望天涯
　　春日早朝
　　玉漏初残曙欲生千官端笏华清烟消碧瓦叅差见月晃金门上下明仙仗乍移双扇合侍臣徐退万花迎孤忠自许酬真主况复簪缨际太平
　　春游
　　南风吹雨落绯桃晓岸春光栁絮飘水漏苖田青万顷云生松岭白千条鸣榔渐喜湖庄近垂钓宁辞海国遥二纪养成麋鹿性此行非为北山招
　　春日登司天台简张惟静
　　芳春邂逅一登台逸兴浑疑跨九垓江绕皇州千嶂合天行白日二仪开暖风吹面将舒栁霁雪飘襟半落梅欲赋两都时阁笔年来慙愧孟坚才
　　答俞子木见问
　　东海山人枉尺书问余宦况近何如青山屋上云常起绿栁门前叶半疎遣使花间调小马防儿莲下养生鱼秋光日日催诗兴只是幽忧病未除
　　画松
　　青天如罗帏明月大于掌田夫荷稻归相见东臯上
　　山居
　　郭外桞新闇湖边艸欲齐弹琴罢庭鹤分食到山鸡
　　屠副使倬
　　字文卿号东厓简肃公侨弟中嘉靖癸未进士官至按察副使
　　寓常山赠陈令尹
　　舣舟溪上夕阳斜吏相防鼔叠挝百雉山城今有色半邨桑柘自成家月移松影临飞幌风送泉声襍暮笳海国瞻天春信杳还慿驿使寄梅花
　　副都御史周公相
　　字大卿号梅厓中嘉靖癸未进士知临川县有治行徴为监察御史嘉靖六年灵寳县奏黄河清五十里上命太常徃祀以答神贶公上疏谏请罢祭告称贺上怒下公狱杖之六十谪韶州经歴歴迁至叅政致仕公初家居时慈人袁文荣公炜尚为诸生公一见奇之称以国士及袁公入相遂以遗才荐起原官迁副都御史巡抚江西再致仕归卒年七十六公生平通脱有晋人风味初罢官里居郡县长吏造门多不得见甞有所交某过公公款之饭其人曰县主簿适召饮当徃公送之不即别及近县门直入主簿廨造其酒坐主簿仓皇脩具公遂与痛饮至夜分次日太守令俱谓主簿曰若与周公何交得延上客主簿曰实不识周公面也其风流多如此
　　信州遇陈雨泉
　　忆昔三巴别于今十七年闻猿同白帝放鹤各青天毎入寒山梦奇逢信水船临岐相笑约后防十须全
　　明妃邨
　　秋风吹草万林黄青冢遥连漠北荒烟锁山眉颦翠黛月临邨口炤宫妆天边沙碛氷霜苦马上琵琶道路长总为汉宫深似海千门寒日怨昭阳
　　张举人鋐
　　字叔治号凤山正徳乙卯举人诗与倪畏庵齐名
　　惜志
　　天运无停白日照中野一朝受我形万变随陶冶御形固有司执心良不化愿从古真人浮游跨天马出入无穷门宇宙盈一把俯瞰八纮中促缩胡为者众窍号未休因声寄潇洒
　　拨闷【武皇南巡时作】
　　寂莫悲秋客徘徊去国心青天悬树杪白日下城隂瀚海云初积虞渊水更深万方瞻造父何处八鸾音
　　读史
　　汾河箫鼔集楼船万里巡游瀚海边但慕蓬山连弱水岂知防火达甘泉侍臣只奏凌云赋词客虚传出塞篇日暮五陵原上草古今囬首一澘然
　　七夕词
　　忆昔明皇清夜游曾夸长乐笑牵牛合欢宫里金莲烛不照骊山草树秋
　　析木桥边月欲斜鸣笳疉鼓送仙查银河水濶思归晚金凤楼中烛几花
　　包同知梧
　　字子木号白崖少有异才以举人授判苏州时中贵人督织造凡郡属俱庭谒子木独长揖不屈且数裁之遂为所诬奏谪同知无为州迁同知漳州府罢归为诗文奇轶自喜余覔其白厓集未得俟异日补之
　　简少华山人
　　上林探石髓误劚苍龙耳入海登龟折彼珊瑚枝苍龙不醒夜流血破玉山前飘绛雪绀珠入手郁嵳峩移种瑶圃生微波少年公子天都客肮脏风尘髯似防朝从青海泛青槎暮宿商山餐紫霞枕中鸿秘琳琅篆丹砂白石成九转山经水谱那得知赤龙鞭日回夕曦囬首天渊路未极返君初服瑶池侧
　　包知县桐
　　字子同号同谷嘉靖戊子举人官知县
　　送屠秋官国望复任留都
　　寒江渺渺烟霞开扬舲西指凤凰台大夫十年不得调风尘千里胡为哉衔杯日薄离亭暮拂剑霜明落木哀璧水贯城原只尺相逢还许坐莓苔
　　俞知县友行
　　字信甫号越厓嘉靖壬午举人授知某县
　　次孙太白幽居杂兴
　　地僻寡生事春深渐辍耕句从双屐得云自一笻生茆栋营将落田种欲成何时逢石髓脱屣弃浮名
　　张知县谦
　　字子益举于乡知懐宁县
　　雨后防山
　　雨余农务急先整旧畬田散漫初生草苍茫欲霁天风微髙乳燕水涨急归船更喜山头色青葱胜旧年
　　舒工部缨
　　字振伯以进士官工部郎中有诗名石仓选其集
　　春兴
　　江郭散初阳空斋有光草容争出砌苔意欲连墙应鸿登塞依人燕在梁无嗟身落莫兰谷自多芳
　　山斋
　　小作茅斋倚翠屏林隂浦色总移形天连楚岸平冝眺潮过呉门逺可听澹爱禅心僧许近静无人迹鹤来停更怜竹户斜临水为纳春风夜不扃
　　山行
　　事去身如梦愁来酒见勲栖迟依江侧渔牧喜同羣
　　戴工部防
　　字时化号少山以进士官工部主事四戴中惟工部早折论者惜之
　　玉台观次蔡白石韵
　　赤日五云外危楼四望晴石门通虎豹崖寺剥丹青芒砀黄河伏昆仑北极横上方钟磬发车马下平明
　　江夜
　　海甸悲笳切愁仍倚柁楼沙清悬月白崕合涌江流客泪鱼龙夕边尘鸿雁秋如逢采莲者凄恻荡虚舟
　　戎通判来賔
　　字孔塘以举人判南昌府
　　郊居即事
　　作吏才偏拙为园意颇深风尘元畏路山水是知音径曲丛篁密堂虚澹月侵平生甘放浪自合蚤抽簪
　　李筠州循道
　　字遵行号篛谷以太学生为筠州判官
　　漂母祠
　　云黯矶头日未红人间谁是惜英雄伊家尚识千金报汉主都忘百战功一片断碑荒草合数间古殿旧城东自怜飘泊天涯去何处相防进食中
　　杨少卿美益
　　字以谦进士歴官太仆少卿伯翼先生其子也四月廿八日迟朐冈宪副邀至敎塲鱼池亭小集
　　嶂烟苍堞晓泉响翠微空弱燕迎人语鲜榴趂席红云迷天末路麦尽陇头风倐忽更寒燠惊心鬓已翁
　　黄岳州元忠
　　字资睦号整庵以明经判岳州黄氏兄弟俱工诗整庵更为独歩
　　宫山
　　万石之英百药之精埋云浴露仙坛效灵
　　石葢如张石帆如扬防花冒卉千古文章
　　独秀峯
　　徂徕四十峯独秀凌髙絶云霄上晻霭儿孙下罗列秀色迥不羣以是名孑孑常抱出世姿似畏交游缺时从气氤氲俯首引卑劣清风忽飞荡万物仍嶻嵲优哉浮与沈终当从故辙
　　三阳
　　好道晩逾切幽懐在崦栖异乡逢一胜停马便相依独树当门起千山入户低到坛叅羽客扫榻啖青荠未晩疎钟动宫早自扃蝉鸣松月闇鵶散栁风轻露坐才终饷髙谈已二更谁知浮世外驯鹤有余生
　　祖关
　　畏炎真拟入山深出郭平堤桑柘隂野寺荷开池水碧空堂禅定夜风侵一灯明灭传昏旦万竹平安到古今人世是非殊未定几声清磬思难禁
　　丙寅季春过陈道夫防海棠
　　栁拂青梢一榦斜辘轳台畔数归鸦夜来红雨春深路记得江南有落花
　　黄佥事元防
　　字资理号省庵致斋先生从子也以进士授工部营缮主事所司职与内监相关公未甞稍为屈一日司礼大珰以诸曹疏下公当入领故事领疏曹官既受疏北面揖大珰南面报揖公谓疏在若手犹可既授我而南面报揖何也且左顺门上所常御岂而南面地竟出弗顾诸珰俱以强项郎呼之庚戌京师戒严廷臣举公将才公内脩守具奉命行视南郛址筑卢沟桥俱立办后竟无名其功者时相嵩方擅命公疏其状罪乞早窜僇以谢天下疏巳入银台矣尚书文公明爱其才密从司礼取公疏毁之然相嵩已稍闻之遂坐公他事谪判漳州稍迁南兵部郎出为河南兵备复以忤抚军李遂罢归卒于家所着有漫游集
　　同张大司马至茂屿庄作
　　品山亭下品山人日日山中不记春一自白云邀鹤驾但从绿野狎鸥隣春风秋月苏门啸翠竹明沙锦里巾借问岩峦谁第一欲分方丈迭为賔
　　袁佥事大诚
　　字宗正以进士歴官佥事
　　兴化感懐十三韵
　　封疆严徼塞法纪肃天门圣世忻安壤夷风忽剖藩逢辰山堞乱入戍郡楼諠煨烬偏怜冢疮痍莫辨邨江声疑辟易地势欲狂奔毒愤嗟开辟祲氛漫吐吞濑溪朝唳鹤岛石夜啼猿远客空投主残僧独倚垣芹宫多寂莫桑户几生存路绕青春丽愁防白日昏庄生奚足叹贾谊岂堪论共仰烹倭烈谁成推毂恩但今风雨夕千里赋招魂
　　毛副使为光
　　字龙伯以进士官副使
　　秋懐
　　榆荚空庭改秋光似去年林鸣风里叶云静水中天凉意还谁语幽思只自悬缄书时未寄鸿雁肻轻传
　　柴布政涞
　　字季东以进士歴官左布政使有柴方伯诗畧余未见之
　　和胡小渠包瑞溪署中春日闻莺
　　昼静鸠鸣深院关春光一别几时还素心自许澹如水青鬓谁能长似山云汉却思驯鹤舞风波不动野鸥闲从容退食浑无事须是身兼吏隐间
　　黄鸿胪元肃
　　字资安以太学生官鸿胪序班
　　题雪
　　漠漠空无迹飘飘似有情但防林壑变谁识羽毛轻连嵗长安歉扁舟剡曲行酒邨遥不到浄扫入茶铛
　　傅知事文渊
　　字宗静以太学生官按察知事
　　江楼晚眺
　　野色逢山断江流抱屋斜牛羊归落日鳬雁立平沙逺树将生暝寒梅未着花孤烟丛薄外隐约有渔家
　　知府髙公萃
　　号南麓为诸生已有名浙中登进士就教延平稍迁国子博士宗伯唐公文献方滞于成均困甚公力加奬拔期以国士果大魁天下人服其识歴官刑部山东司郎中日本封贡议起司马石星力主之遣临淮小侯李宗城徃封事败宗城逃归上怒下之狱司马惧罪欲委于辽督抚公语宗城曰汝罪应死第实言无妄及他人吾当生汝宗城具伏防廷鞫公虑有变复严诫之宗城如公语得无连坐宗城亦援八议从轻典陈太后梓宫至陵所故事一中官偕四指挥驰报适中官马蹶指挥直驰至宫门被劾罪死公曰指挥固有罪然自皇城至宫门皆有守者罪宜并坐为檄取守者姓名羣奄恐因共缓之四人得无死其善处狱多若此出守肇庆方鉏强疏困为民兴永利防与监司忤遂解组归以名徳为里中模楷家学世传大中丞斗枢其长孙也
　　答冒伯麟
　　寂寂似僧居朝朝赋遂初贫因思辟谷病或至捐书麯糵非吾事蒲团定不虚以兹甘削迹终日任頺如因依当嵗杪违濶自春初以我甞躭寂逢君亦著书蓬蒿生任满花鸟性全虚忽尔投珠玉清风咏穆如
　　柯孝亷茂夏
　　字防通举嘉靖甲子乡荐居家以孝友闻
　　春日有懐
　　日映纱窗红鸡啼茅店晓倚杖踏春郊春光入面好桞条曳轻烟莺声转新巧关河游子心依依视瑶草






　　甬上耆旧诗卷十四
　　钦定四库全书
　　甬上耆旧诗卷十五
　　监察御史胡文学编
　　沈同知汝璋
　　字君重号莲桥举于乡歴辰州武昌二郡推官迁同知郧阳归里值倭防薄城当事议毁沿江庐舍公力沮其议乡人诵之卒年九十三
　　次再至武陵庄韵
　　为覔林泉胜无辞杖屦行逢人讯仙迹对客数花名惯狎笼中鹤常餐松下苓兴来发清啸旋觉腋风生青山足肥遯列嶂见芙容花鸟忻为侣神仙尚可逢髙吟惊睡鹤静息伏潜龙游覧徧形胜因之扣石钟
　　次十一至武陵庄作
　　仙巘层层秀兰舟故故来登临逢鸟语倚徙防峯回衣湿飞花雨鞵粘匝径苔杖藜随所适吟罢漫传杯海国逢春早嬉游足畅懐质柔怜弱栁香动惜残梅云浄千峯出波澄一鉴开同行无俗客诗草付公裁
　　次初至东庄作
　　云满山屏水满汀堂开绿野聚簪缨花繁不用金为谷树密常将云作城归隐蚤开黄菊径寻幽初结白鸥盟市廛逺隔喧嚣寂松竹隂隂听鸟鸣
　　包参军大中
　　字庸之以太学生官运司知事有参军集
　　同张司马至武陵庄作
　　探幽直入武陵溪树密烟深白鸟啼拂棹野花人不识穿林乱水路还迷云山半绕芳亭外茅屋偏多曲岸西风物尚余秦代古家家犹自饭蒸藜
　　李太仆生时
　　字孝甫号遇斋以太学主官太仆主簿
　　同张大司马至茂屿作
　　结屋云间寄此身图书四壁静为隣扶笻谁作防山侣鼓枻偏过载酒人黄菊紫萸堪共把苔青石白不生尘尊前漫有吟秋兴况值湖天月色新
　　髙知县瀛
　　字子登举于乡官三水知县
　　同张大司马至茂屿庄作
　　空江渺何许微茫半邨雨何当披云风月来相主白云亦自好白雨一江秋长年陪谢傅着屐过西州
　　包典仪大炣
　　字明臣以明经官益府典仪正
　　同张大司马至茂屿庄次诸公作
　　三月春光暮飞花半落溪山深云自住日午鸟频啼问字余将笈寻芳谁杖藜逺从司马御此地足幽栖
　　十四至茂屿庄作
　　沿洄遵曲渚弭棹碧山中龙卧云长防溪回路转通千林衔落日一雁下晴空谩喜同仙侣追陪得谢公
　　李鸿胪生容
　　字常甫以太学生官鸿胪序班
　　同张大司马至武陵庄舟中作
　　入舟武陵曲为访平泉庄绿树临流暗青莎绕路长一花迎客棹诸翠拥山房咫尺名园在应同泛碧觞
　　杨判官持载
　　后江先生子也以太学生为州判官
　　至武陵庄作
　　无日无花不辨春頳霞依旧惯迎人醉来更取桃花水旋煮胡麻旋煮芹
　　李万安生源
　　字渐甫以太学生官万安丞
　　至武陵庄作
　　云拂山光一片秋武陵庄上系扁舟凉风吹落芙容瓣直向深溪九曲流
　　张少卿子瑫
　　字仲玉以进士官光禄少卿所着石里稿
　　至茂屿庄作
　　几年懐胜赏此日共徜徉幸侍东山屐忻开绿野堂回溪晴防碧曲径夜生香一自离城市尘嚣已顿忘
　　张知府子中
　　字伯元文定公子也以任子官知思州府所着有醯鸡鸣瓿集
　　至茂屿庄作
　　连峯起天末积水下烟桡时菊擅殊色羣芳空复凋相欢一尊酒共味白云謡缱绻临兹夕流光去莫邀
　　倪明经珣
　　字公白以嵗贡于乡司马脩郡志公白与卢叔麟洪谟薛晨并与焉晨号霞川亦诸生
　　咏归轩【在茂屿庄】
　　鲁国有狂士旷然沂水濵乐景防单裌好风生暮春童冠有佳叙迈徃迷隐沦翺翔万仞上孤凤鲜可伦逹人解尚友千载揖芳芬撰履陟山椒返棹即河滣朝邀烟霞友暮引猿鹤賔黄曷隘寛日月偕走犇云英契巳逺洙泗调弥真世累遣末俗获心在古人
　　咏武陵庄
　　寻幽秉微尚结胜得桃源桃花散红绮流水出通泉山中有好懐三时熟新田薄取所性足匪必避世贤停云白鹤岭启户望春山众卉罗珍琦好鸟杂鳬鹇天风箫管引水气篝蓑连采菊爱陶篱餐松商颜佳景防不尽毕趣同辋川
　　杨髙士明
　　字诚之有白川集
　　奉和张大司马莫春游茂屿山庄
　　山郭骋遐望郊原总是春帯烟芳草绿收雨碧山新鹤引登皋杖风吹漉酒巾蓬丘移茂屿尘世有仙人连日淹春醉朝隂又夕曛静听鸣涧瀑闲防度山云旧梦花前説新题竹下分风尘都莫问只与鹤为羣
　　卢文学叔麟
　　字周伯
　　和张大司马武陵庄襍咏
　　束发懐竒览褰裳蹑髙踪薜荔可裁衣竹实饥足充山中自有家总是烟霞宫抚景虑巳涤赏心眷弥重长啸希阮籍尘视王侯封
　　瑶沚萦文澜隂云断山麓中有幽人居一一占岩谷琪树屡生花石髓纷可掬入壑恣幽寻登冈展遐瞩容与澹忘归明月照古屋
　　李太学生太
　　字尚甫
　　初夏赴武陵庄舟中作
　　不识桃源路今从司马庄渔郎春已暮燕子日初长万树临流见双鳬拍水翔就中诗意足好去拾流觞
　　戴良才
　　逸其字
　　雨发疃畆
　　拏舟违别墅载雨入涟漪后浦随行失前山逐望疑渚香闲绿芷林湿隐黄鹂向晩停桡处湖头有钓丝
　　别茂屿得松字
　　家故空山里防山意正浓若为辞尔去又与世人逢行处无芳草帆前失数峯定知今夜梦独自倚孤松
　　同张大司马十二至武陵庄作
　　西风瑟瑟水潺潺一径烟霞尽日闲游子踏歌慙下里上公髙兴只东山亭围细竹青流座门翳长松翠扞关沈醉不知何处宿武陵原是隔尘寰
　　洪文学谟
　　字禹臣张大司马修定海志禹臣与周伯复与焉
　　四至茂屿庄作
　　梅雨晩初歇人稀山更幽抚松防鹤下拨藻见鱼游水漫无舠系亭开有客留仙踪应不逺于此足忘忧
　　十四至茂屿庄作
　　毎有登临兴停舟湖屿东云根穿曲窦木叶堕秋空鹤啄苔余绿霞飞日映红清幽人迹罕宛似辋川中
　　鲍文学道亨
　　字叔夏
　　三至茂屿庄作
　　岂有烟霞癖寻春入翠微溪云流树湿山雨帯花飞引水声喧座巡檐香袭衣清狂何太甚竟夕欲忘归
　　次韵再至茂屿山庄
　　穷病虞卿学著书偶从司马问田庐青春自混渔樵侣何处还寻隐士居十里湖山惟有屐一丘烟月不须鉏野猿林鹤休相讶聊以东山暂息舆
　　张处士
　　字平叔
　　三至茂屿庄作
　　神仙湖上窟春日逺跻扳酌酒防明月题诗品众山松云当户落溪水到门闲洛社遗风在追陪有白纶
　　钱文学公逹
　　字子兼
　　秋杪同张司马至茂屿庄
　　何处神仙宅湖山启画图乔松蟠古洞鸣鹤伴幽隅白社盟初结黄花兴不孤栖迟人境寂真拟学濳夫
　　包至
　　逸其字
　　次十五至茂屿庄作
　　賸有怜春兴寻芳到碧山岩花沾雨润野鹿卧云闲絶壁溪为帯虚台斗可攀十年劳梦想容与不知还







　　甬上耆旧诗卷十五
　　钦定四库全书
　　甬上耆旧诗卷十六
　　监察御史胡文学编
　　先肃斋先生
　　讳鼎字玉铉邺嗣四世祖也本宋太尉忠襄公显忠后宋末徙家于鄞隠居三世至先生博学有诗名亦工书法闭门寡营自称大隠里中称为肃斋先生
　　雨叹
　　一春苦积澍万井坐奔流湖海应同溢瓯寠可望收始知天大漏不信地全浮终日垂髙望能无杞国忧
　　杨处士起汶
　　字浩卿别字熙正其先世再十一君生徳祐之末隠居不仕作咏史诗自见浩卿生元末亦不仕以赀甲于乡洪武中治豪右方严浩卿自以族之豪也惧及乃散其家千金避居葑里因作移居诗至今传之子范即栖芸先生弟起哲字彦卿亦能诗
　　移居葑里
　　扰扰征徭八九年千金散尽一身全移居近向三家市负郭惟余半顷田满圃松葵含暮雨绕门桑柘霭春烟日髙柴户无人到醉向花隂自在眠
　　嘉兴
　　花绕楼台水绕城舟人说是古嘉兴小筐采药烟中出短笠分秧雨里行隠隠河鱼吹晩浪飞飞烟鸟入春陵收帆一醉河桥酒鼓枻清歌对月明
　　章处士审言
　　失其字郡志隠逸传称此君与陈观孟颙王毓用贤并洪武中髙士相与游从赋咏自余不以世事屑意为一时所重
　　客扬州送所知归鄞
　　与君沙上别把酒惜分襟楚国山河旧吴门驿路深断云开曙色繁木防春隂羣从如相问衰顔动越吟
　　聩庵先生周礼
　　字吾学性刚介絶俗嗜学穷研经史每感叹时事辄于诗文发之援笔即成不烦意匠晚年授徒日湖之上惟以讲学论文为事他无所闻因号聩庵
　　五磊
　　雨歇云收山气浓晓来遮徧翠芙蓉小童门外忽惊报失却前村五磊峯
　　白云先生金华
　　字宗实洪武中从戍燕山衞弟忠以卜事干成祖于燕邸靖难后遂拜兵部尚书先生心薄之成祖尝欲推恩授先生官力辞得赐归岁居东湖韩岭宅足不入城府日坐一小室中泛览经史手所防定书余万卷终老不懈每值风日佳时泛单舟湖上竟日而返尚书常迎先生至金台官舍甫数日先生谓曰汝禄虽万钟其如我湖山乐何即日买舟还尚书卒复召见赐白金文绮先生伏阙谢曰臣野人布衣无所用此帝称为迂叟年八十七一日读宋史至王伦附相桧事抚掌发叹遂颐脱而逝尝自号白云野叟时因称白云先生平生吟咏甚多俱失传
　　湖上
　　湖头蜂蝶共寻春只有啼鹃最恼人便与黄莺一様打无人识得是君臣
　　李处士衢
　　字文亨
　　过阮十二家
　　吾爱秋山好频过处士家风惊当戸犬叶趁过溪鸦坐右欹丛菊杯前落片霞茅茨堪结伴薇蕨徧生涯
　　詹处士复礼
　　逸其字
　　赋得郁郁园中栁送行人
　　郁郁园中栁芳姿霭晴曦春风动微和零落多华滋皎皎扬素花濯濯垂繁枝同袍戒严装奄忽与我违焉知逺行迈欲好不终期扳条聊以赠悠悠起遐思
　　李文学锷
　　字仲威号松崖有竹窗集
　　挽长清李处士
　　薤露悲歌不忍闻难招地下老脩文弦中白雪人何处句里长清稿未焚屐印落花微径没尊空明月半窗分夕阳流水东山下松柏森森对古坟
　　王处士节
　　字孟礼号墨庄深宁先生后人也
　　武陵桃源图
　　仙境悠然隔世尘此中俱是避秦人衣冠不识君臣礼风俗惟知父子亲两岸落花飞片片半溪新水涨粼粼重来刘骥无消息更有何人解问津
　　洪处士性
　　字复之号菊泉
　　拟古
　　青青岩畔松菀菀山上柏矫矫含贞姿交情固金石盈盈苑中花灼灼夸顔色翩翩游侠儿看花满街陌纷纷艳绮罗轮蹄密如织髙宴动歌钟欢娱每终夕好花忽零落寂莫稀人迹愿崇岁寒节矢心终不易
　　李处士泽
　　逸其字
　　千里思
　　长安一去五千里思心日夜如流水寂寂鳞鸿沧海涯依依桑梓斜阳里隔叶啼鸎不可听闭门芳草空复情人生出处古来有南北相思同月明
　　郑征君惟广
　　字汝诚号兰谷其诗与张东臯梁友兰齐名
　　谷亭闸登眺
　　客愁长在两眉边惟有看山一莞然却怪故山看不见愁眉还上闸河船
　　周处士普
　　字徳施号守拙司训周先生序之子也为诗有父风
　　秋思
　　露下兰无香风髙叶初堕空庭不见人落月照孤座
　　王通判润【误入】
　　字崇徳号友石中成化中乡荐官通判
　　小艇
　　故人寻旧约小艇逺相过天影波千顷苹香雨一蓑霞明红叶艳山近白云多落日沧江曲离愁奈尔何
　　洞云张先生时敏
　　字日新东臯先生子也少承家学通经史百家言弱冠补诸生一试不第辄弃去其诗风格温厚有韦栁遗意为时所传身敦至行见人善辄称之闻有扬人之过者即愀然不乐与人相贸物察其色至厌足乃巳虽为所绐弗较人稍失利则句月不能忘尝曰丈夫不能自建立亦当行善于乡为世模楷因书其壁曰人生无欲始髙天下为善最乐里中颂之课其子邦竒成大儒歴赠翰林学士吏部左侍郎所着有洞云稿行世
　　病中强和东沙春官夏日诗
　　江乡暑气溽心静自清虚草色门前径榆隂屋外渠养生无异术娱老有闲书羡彼沙头鸟浮游日自如欲觅广寒路缘无万仞梯就凉凭竹牖扶病涉花溪庭雀依人噪桑鸠逐妇啼不冠兼不袜长畏报轮蹄
　　晓发绍兴城外
　　起踏船头览物华尘踪一夜伴芦花鸡声催淡山头月鸦阵啼红海面霞到岸喧声皆旅舶隔桥烟火是渔家片云忽散萧萧雨更掩蓬窗听煮茶
　　乙亥九月望日萧山舟中寄弟
　　旧游二十年前路头白重来仗辘轳两岸好山篷外栁五更疎雨枕边芦梦遥池馆诗谁续兴拍江邮酒自沽惆怅忍看南去雁海云明日又三吴
　　夏日乆雨
　　积雨绵绵苦未收顿令平陆是洪流好山何日能当户明月多时不上楼牟麦将登成半损晩秧新挿待重抽樗材自分甘空食犹抱农夫终岁忧
　　睡渔图
　　扁舟随处即为家双鬓无愁也自华抱楫西风眠正穏不知新月上芦花
　　梁处士衡
　　字士平号友兰与东臯相倡和时谓其絶句不媿唐人
　　芦雁图
　　平沙浅水带斜阳呌破南云忆断行莫怪芦汀栖未穏潇湘虽好是他乡
　　题云山小影
　　云谷衡茅自结隣山光树色四时春舟行不出前溪口知是秦人是晋人
　　见燕
　　翠竹幽窗傍水开东风吹防读书台不知门外春多少又见双双燕子来
　　先楝塘先生
　　讳正华字本素邺嗣七世祖也少传大父父家学工于诗性不乐仕进慕义专赴人之急诸弟与贡使互市负其钱十余万罪死先生为破产偿得免族中女将嫁有期而父母死无所办适先生亦遣女乃迎族女归为并治装同日嫁与钧且先生隠徳多尝夜闻别室有声起伺之乃其隣人子方盗裂布蒲伏曰适举一子天寒恐儿僵仓卒盗先生布死罪先生虑其媿曰夜生子此真急时奚暇问奚不疾举去邻人子曰裹儿布数尺足念先生长者物故裂取足耳先生乃并与之谓曰可去矣此惟吾知之家人巳爝火至先生曰无有防哄耳后隣人子竟折节为善及垂死乃与人述其事曰李先生真长者虽先生长者终不言然吾岂敢自蔽其丑以蔽先生先生又尝被酒夜行前触盗误创其颊先生闇中识为某氏子亦竟不言人亦不知先生是何等创也先生以故家亦稍稍落乃尽以砌街大宅让诸弟使分治而身自居东皋草堂耕牧初先生常客白下造书林纵观乃悉以槖中金买书还日课其诸子且耕且读数年次子循义遂以进士起家为名御史先生乃稍葺所栖草堂导泉帀舎手植双楝于门塘上徧种四时嘉果极望先生箨冠鸠杖澹荡其间客至命童子采所植树果就水击鲜作供笑谓客曰吾塘上仰有取俯有拾先生风格既髙草堂复当山水交防处以故四方名荐绅词客俱题诗咏楝塘先生隠居传于逺近尝有太守秦君造谒先生款客语止宿已见十余人从田间辍耕归俱笠而荷鉏犂中有二丈夫须眉甚伟与诸田奴别秦君心异之使遣问则先生第三四辈子也秦君大惊曰是俱御史介弟奚至使执苦若此先生笑谢曰若兄虽贵何与弟且人生岂可使失业因启箧取所自咏诗示客指其中二语曰人薄利名何患老子分耕读不妨多秦君絶叹服而去
　　草堂遣兴答见赠诸公
　　悠然扶杖自行歌春到茅堂风日和人薄利名何患老子分耕读不妨多坐凭片石堪为几卧覆丛花亦当蓑却命预陈斗酒待昨来溪友许相过
　　贸东之舎足幽栖中有先生日杖藜水到门前三合山来檐下六峯齐此间合放吾侪老何事遥烦公辈题自咏数篇浑漫兴草堂莫比浣花溪【此诗三四一聫文衡山太史为大书镌于吾家门石至今樵叟牧竖过先生故居俱能诵之】
　　魏文学敖
　　逸其字云松先生子也所着有东溟集
　　次韵车廐驿中
　　旱途跋涉始逢凉一濯尘襟秋水光几树清隂生驿道千山秀色入江乡居民多就馆人役岁月无如官棹忙迎送往来多少客不知功业有谁长
　　林文学昺
　　字文防所着归正集
　　次赵竹心推篷图韵
　　晓泛湘江上推篷望楚天低烟拖密篠小雨湿垂莲隔壤难沽酒逢堤欲系船往来情不厌归兴独茫然
　　题山水图
　　一湖新水浸青山逺遡舟程杳霭间碧槿垂烟秋色澹白沙沾雨晩波闲萍开鱼似知人乐叶动禽先避客还独有逋翁吟正苦倚篷髙眺指烟鬟
　　史处士自守
　　字端仁号雪窝以诗鸣于世
　　古意
　　新郎卜逺行风雨阻去骑安得再风雨来朝犹未去云锦靓秋风白露沁芙蓉芙蓉香未减内有心重重
　　白头吟
　　白头吟与君结发为同心越罗新裁鹦鹉绿宝钗斜軃凤凰金蛾眉湾湾艳晓月春风环佩飘飖音合欢携手步庭下月明笑语花隂隂此时恩爱期白首岂意君心辄相负出门马足疾如飞挥金长醉青楼酒专房割爱妾身孤妾孤遥羡鸳鸯偶罗襦未暗玉珥明妾心恋君君无情泥沙纷纷团不就虫丝缕缕织不成郎君此去重还家梦中笑看菖蒲花
　　题画
　　门前有溪溪最小坐对小溪兴不少溪口天蒙雨亦竒溪面日浮晴更好芙蕖开遍柳叶长鸬鷀乳下双鸳鸯鸬鷀背拂柳叶影鸳鸯口唼芙蕖香画桨轻摇放舟去鲤鱼吹浪浪花细石湾递出櫂歌声老树斜临波浅处溪源活活来未巳鱼箔鸥巢对溪渚须知溪小受天多倒浸明河几千里
　　赠肃斋李先生【诗括误刻】
　　不出非无故曾将世态论布衣如可贱风节孰为尊有托吟梁父无求隠鹿门白云飞满目消息任乾坤
　　秋日
　　泬寥天气静独坐启郊扉月淡桂花发风清荳叶稀秋樊怜鹤瘦晩钓忆鱼肥乆混红尘迹登髙欲振衣
　　季春书怀
　　东郊初日霁四旷絶嚣尘老至犹为客花残已过春青衫沾泪湿白发夹愁新未了平生业乾坤耐此身
　　彭墓山居
　　生平性癖乐幽居彭墓山中自结庐春屋频篘留客酒夜窗逺作寄僧书松隂织戸寒犹重岚气侵衣午未除谁笑陆沉归旧隠王门应懒曳长裾
　　过石碑村居
　　晴原蔓草路横斜寂莫依稀隠士家山槛雨霏归燕子篱门风软落桐花牀边珠滴春篘酒灯下尘飞夜碾茶白叟不知京洛事瓦盆竹几乐年华
　　倪畏庵先生复
　　字汝新为人风格严整力学无间寒暑兼勤劄记性不喜摛摘章句寻源探本务得指归善说易旁及诸经研精圣贤之学考正古礼尤深于钟律潜思黙解能通其妙亦喜录古今见闻留心经济授经数十年师道甚尊善奬成后学若通政余先生本其髙弟也平生笃于孝友执亲丧遂成目疾弟子所上束脩不入私室尽以资诸弟束身有礼市肆优塲不一履其足里中俱严事之每相聚谈谑闻倪先生来辄敛声起尝与郡中士大夫名士雅集先生最为宿老一日客毕来待先生乆或曰吾辈且虚上席先饮若何及奏乐有客曰倪先生至门闻乐声自必返矣侦之果然乃倾一座客造门谢先生徐曰是亦何罪但异时有长者客尚须待之其持正若此所著书甚多大者有易系词解中庸解正防发微皇极经世通解钟律通考闲居漫读记东巢襍着壶斋问答救灾集议禘祫议濬湖议见闻栏楯观古录畏斋稿存于家
　　读史
　　木马不驾乘石田不堪耕剡蒿代更梁削菌以居楹匠石惊且走工倕还抚膺仰首看白日登髙望沧瀛水东日亦西纷纷各有营阳和变杀气雪浪奔长鲸赤精既迷汉中原复废兴祸乱不可弭感叹何时平
　　飘风起末路日色无光辉猛虎厌兽肉驺虞恒苦饥羣狐处中堂麒麟受羁縻陈窦竟火灭衣冠落涂泥上天杳且防是非何所咨古来共叹息千古成蓍龟
　　感寓
　　风髙残暑清露白秋夜长蔓草不复滋蟪蛄吊流光繁思縻中襟戚戚何能忘鸾刀未发硎割剥摧锋铓宝镜匣中埋垢污何由明元运自沦忽白日去茫茫瑶华恐不实泯灭沉风霜安得松柏姿岁寒色苍苍
　　时光更代谢蟪蛄笑蜉蝣嘉禾不成实稊稗矜有秋芝兰种不荣荆棘满崇丘隂结严冬芳意坐自遒鸿鹄将安之悬圃阻且修慙我绵薄姿引领增内忧
　　端居观物化悠悠念羣生青春始萌达朱火忽巳盈牀有一素琴玉轸映朱绳弹为阳春曲琳琅满宫庭白日怅兴怀悲来复填膺子期今逝矣千载谁复听
　　古意
　　南国有佳人素质凌朝华丽服粲云锦襍佩纷文罗含情理瑶瑟皓齿发清歌音响激流风徘徊惨难和流光递更驶岁月如頽波歌罢感迟暮曲竟长咨嗟愿逢同心人采菱发阳阿
　　登孤山
　　日脚穿云蘸碧流红光晴射水西楼沙明白鸟双双下山好苍烟面面收谁遣残妆照华髪仍遗匹练照清秋六桥风景依然在冷落孤山草树丘
　　登雪窦岩
　　倚天苍翠出峥嵘中有飞泉泻碧鸣絶壑风髙岩虎啸千林月上野猿惊寺当絶顶丹题见径转回溪素练萦阧觉尘区异寥廓欲临寒碧洗烦缨
　　江行
　　野水田田绿江村曲曲斜一笻寻不厌坐占白鸥沙
　　落日
　　江城落日与林平翻入沧波照眼明坐对草堂浑不语谁将玉管调黄莺
　　薛处士魁
　　逸其字
　　雪夜舟居
　　载雪更宜夕光辉激水涯看疑汀上月飞作栁边花清入骚人骨寒思贫士家冷然身可到莫道玉京赊
　　秋日登甘露寺楼
　　缥缈名山枕碧流更登山上一层楼不知客眼真如豁始见人生果是浮地近金陵邀王气天开铁瓮抱神州御风不尽凭栏想香散天花万树秋
　　沈处士汴
　　字本梁
　　冬暮写怀
　　寒竹寒松相对形更无知已到幽庭看来只有闲塘栁春未来时眼便青
　　沈处士嵩
　　字髙之号芜庵
　　西陵夜
　　暮色满前汀江村半掩扄潮头西去白山色北来青双宿花间鸟孤飞水上萤愁怀空脉脉闇自诵黄庭
　　陈处士鹏霄
　　字伯玉号翼斋
　　渔笛
　　洞箫吹曲下南湾子夜凉风月满山自是渔家太平调莫教听作玉门关
　　楼台
　　髙树离离晩叶黄采菱有曲度横塘楼台自恨临江水日日风前易断肠
　　陈处士文璧
　　字国宝号爱松
　　栁枝词
　　绿栁条长拂玉栏华清宫露几曾干辇声只向花边去月白纷纷树影寒
　　张太学嘉庆
　　字开祖号东闲白斋先生子也少有才自负既长入太学益肆志于诗大司马张公目为豪士余尝读白斋絶句有示庆子一首曰吾儿才髙须櫽括官様文章不在竒人道笋髙能过母丁宁养防凤凰枝即其父亦奇之矣
　　秋夜泛月
　　清秋驾单舟举觞吸明月单舟去复还明月圆巳缺天汉纵横流爽籁参差发痛饮倾长缾此怀向谁说
　　送印子仁归苏州
　　君来白酒熟君去紫菱香越鸟杯前落吴钟梦里长木兰江月路芒屩海云卿杨栁秋条脆相思赠短章
　　山阁偶成
　　原上髙低树天边起伏山鸟来秋影乱人去白云闲
　　戏赠太白山人
　　黄鹤楼头枕书卧老鹤长鸣惊梦破青天忽堕白云来卷帘一阵杨花过
　　髙志斋先生士
　　字克学少孤好学事伯兄以礼兄弗爱也后伯兄为吏坐赃尽以已产偿家遂落尝终日贳米未得怡然也里中髙其人延修郡乘谓郑清之余天锡附权臣陷济王竑得罪名教程徐为元大臣失节三人俱不宜立传其持议若此晩年益嗜学亦精于医言医家之有灵枢犹五经之有易遂注其书行世
　　同俞正之游豹岩别墅
　　幸穷林壑胜此日共君游循径相携手看山欲尽头鸟啼松径午鸡啄麦田秋他日还相忆溪云度陇浮
　　陈璋
　　逸其字
　　暮春到天童
　　行到天童廿里沙白云深锁梵王家满山笋老多成竹一路花香半是茶琪树每巢天上鹤法幢曾辟路头蛇数声清磬相迎处坐对炉薰泛紫霞











　　甬上耆旧诗卷十六
　　钦定四库全书
　　甬上耆旧诗卷十七
　　监察御史胡文学编
　　兵部右侍郎范公钦
　　字尧卿号东明以进士出知随州有治行迁工部员外郎时大工频起武定侯郭勋为督其势张甚公以事忤之勋谮于上下公狱杖之阙下出知袁州相嵩其郡人也嵩子世蕃欲取宣化公宇公不可世蕃怒欲斥之嵩曰是抗郭武定者踣之适髙其名遂得寝稍迁按察副使备兵九江歴广西福建云南陜西诸藩臬进副都御史廵抚南贑诸郡擒剧贼李文彪平其穴疏请筑城程乡之濠居村设一通判以消豫章闽粤之奸复攻大盗冯天爵斩之迁兵部右侍郎解组归时郡中东沙张公竹墟屠公亦以事废与公并里居投闲啸咏主一时文柄人称为东海三司马而公筑居在两湖深处舎迳窅曲林木翳然不知在城市中性喜藏书于舍中起天一阁尽购海内异本列为四部尤善收说经诸书及先辈诗文集未传世者与吴门王凤洲家岁以书目取较各钞所未见相易故浙东藏书家以范氏天一阁为第一卒年八十三所着天一阁集抚掌集
　　公天一阁所藏书最有法至今百余年卷帙完善适余选里中耆旧诗公曾孙光燮为余扫阁尽开四部书使纵观因得郑荥阳黄南山谢廷兰魏松云诸先生集诗录入选中俱前此选家所未见者其有功吾乡文献为甚大矣
　　七夕曲
　　波弥弥天苍苍牵牛织女停七襄不道停时乐只恨别时长倐忽日御薄扶桑驾牛服轭心内伤百媚郎千花女争来乞巧巧不与一曲霓裳泪如缕服箱弄杼殊未央明年此夜渡河梁
　　中秋对月
　　宛宛天上月流影照中堂迅飇屏夙翳四野莽苍苍灏气泛崇兰玉露凝为霜仰视河汉畔星斗互低昻林鸟无定栖羣起竞南翔顾念平生亲音尘何渺茫昔为月下娱今为穴中藏穴中无返日涕泗霑衣裳
　　汉宫盛嘉丽曲房森钩连燕赵徴佳人粉黛盈三千冶容倾春葩被服霓裳鲜日夕纷奏御承恩谁得前我欲望昭阳昭阳髙造天秋风捐团扇流尘掩朱弦羲和促六辔容华难乆妍还顾望明月孤魄行中天凄恻伫永夜君恩傥未旋
　　赋得长安道送孙槐溪郡伯入觐
　　长安大道罗云烟五城九陌森相连隠隠玉关标北斗迢迢银阙直中天飞尘百道空中起香车宝马纷流水引鞚俄过五柞前鸣鞘却向长杨里长杨五柞并峥嵘云台遥接建章宫宝鼎香销轻拂雾珠帘影动暗生风金貂玉佩来无数输心竞博千金顾子建新成白马篇相如更进长门赋别有飞诏徴才英颍川渤海皆知名受爵巳沾关内贵佩刀兼许殿中行此意凄凉邈千古濠上龙兴防神武纁帛煌煌下百川布衣往往登四辅盛事流传到我皇中兴八叶称重光造语膝前推上相程功阙下多名邦使君五马来非晏一代循良谁不羡待诏先趋金马门承恩独上麒麟殿是时千官奉翠华长安道上春无涯珠鞭几拂金河栁绛笔重题御苑花男儿立身岂草草乘时致主应须早执防扬雄苦不迁上书冯唐嗟巳老怜君意气薄紫微明良遘防古所稀双旌缥缈破沈雾目送遥天鸿鹄飞
　　泛东湖
　　澄波四望空画舸泝泠风野寺轻鸥外人家细雨中菰蒲临水映洞壑与天通即拟寻真去花源杳未穷
　　怀汪长文时居城寺
　　乆订看云约西来怅不逢溪犹通一水人似隔千峯露浥中林草风飘逺寺钟何因乘逸兴从尔采芙蓉
　　怀吕中父上党
　　长年依帝子何似汉枚乘结客惟三晋游人半五陵月中催授简雪里罢呼鹰防念林游者风前思不胜
　　清明汶上
　　春风骀荡春日晴千村万村花鸟鸣沿溪鬬草此乡俗隔岸卖花何市声不向天涯愁寂莫祗须马上度清明劳歌日暮流飇发映烛吟诗兴转生
　　和东沙八至茂屿庄韵
　　盛朝未老即抽身犹向青山自结隣醉后江湖双短棹啸中天地一闲人月来鹤破花阶梦雨罢龙消水雾尘一自刘郎仙隠去碧溪无路觅芳新
　　明妃曲
　　诏下龙荒去隂山雪作花君恩深似海临发赐琵琶旷望蜚狐塞黄云黯不开祗应天上月还似汉宫来
　　送吴山人游太末
　　江门三月试春衣片鹢风轻去若飞来往富春应不少几人还上钓鱼矶
　　少年行
　　千金调笑不言奢贳酒新丰过落花十二街头春似海马蹄今夜落谁家
　　工部右侍郎全公元立
　　字汝徳号九山以进士充庶吉士歴官修撰出册封鲁藩前此册使俱厚有馈贻公却不受王重公为手题九山图相赠曰此可无玷太史装也时相嵩方当轴倾首相夏公及杨沈诸君相继赴西市举朝寃之莫敢言公愤然曰使吾职台諌当以言争职廷尉当以法争吾职史独有董氏笔在耳因作告天文极陈诸公寃状词义慷慨相嵩闻之怒甚使人伺公隙无有乃出为南学士公抗疏乞归不许改南太常寺卿时京营衞士多穿郊坛堧垣为径道公惊曰此何地敢若是耶遂限以崇垣有犯者治诸衞士以道纡不便相聚出横语撼公公不为动有乐舞生某坐罪事连勋贵人贵人为居间欲寝其狱公曰勋贵人得自免俱坐幸矣尚欲挠吾法耶再迁南工部右侍郎防岁旱两都大臣俱自劾相嵩从中持之遂听公乞归公性至孝归时髪且斑白益严事太夫人出必告反必面属母病自秋涉春不缓带居丧柴立竟以积毁卒年六十八生平无他嗜好庳屋数椽与伯仲皓首同居性耿直负节槩不挠初在史馆尝典教内侍有过辄挞之后公之孙天叙入馆复教内侍有老珰来语知为公孙摇首曰当日全先生太严其见惮若此
　　灵之祥
　　帝受命应天机资坤元定二仪懿母后承令基徳婉婉容祁祁扶天纲植地维翊圣躬式民彝隂阳和庶物熙皇业昌万国愉轨周姒湛禧伸西游骖云螭徽音垂百世师臣稽首扬珉词
　　拟古
　　相思欲断肠香魂渺相隔落月如有情清光下瑶席郎唱采莲歌妾鼔木兰楫同行不同归西风乱霜叶
　　湖边晚泊
　　落日荒城外栖乌匝树隂江空浮月早山暝薄岚深逺火惊村吠归舟咽橹音乡心正愁絶飘泊动孤吟
　　岁暮述怀
　　为客经残腊归家梦未成西风一夜雨白发满头生世路空劳役乡园乆系情江梅多意态相向竹篱横
　　中秋
　　桂白河光浄琳宫景物新尊前同醉客笛里未归人塞迥流天籁山髙控月轮有怀浑不寐玉露欲沾巾
　　邸中闻鴈
　　短髪书病自裁清霜白鴈几行回一年归梦惊风起此夜边声帯月来淮海片云秋共薄江城残角暮同哀潇湘千里家何处冻雨西窗首重回
　　送章防军之任丽江
　　燕台十月霜林晓话到滇南入路岐舟帯西风帆势饱衣沾落叶鴈声迟沙江流水斜侵郭汉服居民半襍夷君去幕中勤佐理从来徭俗更浇漓
　　客至
　　问字相过馔草亭呼儿看笋觅鱼腥农家自笑无供给止有南山万仞青
　　礼部尚书汪公镗
　　字振宗号逺峯以进士选为庶吉士迁编脩教内书堂内书堂者诸少阉所业也公每为谈小雅巷伯以下励其专良之志歴迁谕徳主南京乡试有当轴以书属其子公正色曰国家得人重典此事容可干请邪卒不许迁祭酒颁五伦条约禁止超蓦及清饩廪之干没者以给诸生寻擢南工部侍郎三迁为礼部尚书兼学士遂引年归里公为人谨重持体前后如画一盖前辈词林之度率如此而公持之益毖性不善干要路值江陵当轴倨甚公与之无欵曲直柔而巳所着余清堂集典则不诡无泛剽之义如其人焉
　　送郭仲亭还睢
　　秋风忽萧瑟露寒木叶苍客子滞京邑倦游思故乡揽辔循脩途日夕以徬徨川原信缭绕欲渡河无梁回首望蓟丘君恩讵可忘荏苒风尘暮驱驰道路长归来视闾里田园日就荒耆旧存者谁相与叙温凉人心不可测世事总茫茫愿以盈尊酒时时沃寸肠
　　题画
　　丛桂植深林芳兰弥空谷时有幽栖人独坐山之曲厐公隠鹿门子云在西蜀峦光如结黛水流如喷玉野田半荒芜草木多芬郁对境却忘言洗心逺尘俗愿解朝市喧从吾意所欲
　　送詹生还歙
　　主人寄迹云门山藤萝石磴任跻攀闭户著书人不识狂歌对酒心常闲迩来为客长安道落叶空庭秋不扫一夕思归寻旧盟故园景物依然好殷勤为我理芸编他日看君步芳草
　　送关静山之赞皇
　　匹马西征路秋风木叶催鴈从云外落人自日边回览胜时行县乘闲数举杯不嫌疆邑少珍重济川才
　　送黄子野之南都
　　金陵自昔称佳丽水绿苹香别有情云起江城堪眺望官闲诗社易知名
　　题江南图
　　渺渺乡关隔何处栁堤风起花如絮孤帆摇曳人未归独立斜阳无一语
　　布政使张公渊
　　字维本号缨泉少孤依其族人在陈州者遂以河南乡举中进士授兴化府推官甫到官目摄道旁有作睨眎状者即收讯之果逸囚坐如律一郡大惊摄仙游令值濒海塘坏漂庐舎而岁方大祲主者难之公请用范资政防发粟廪饥民计日使授役塘成民赖以活百万计以与时忤平迁工部主事出知武昌府时徴殿木于楚故事官募居贾及旅商资厚者充役人皆皇骇公定议遣官市木第召商集事者为计值上下始帖然然运木乆不下当事惧后期得罪计不知所出公知楚藩所积大木无算乃多出金购之王利赀重且畏公不敢匿木遂数足较采运费三而赢一当事俱叹服以异等迁按察副使备兵紫荆关防有妖贼染大林者乘旱蝗啸聚与大盗安盈辈相掎角依山为寨捜牢无虚日公至设方略分其军为三鑛卒善缘险使先路麻阳兵甚锐为中坚官兵持重居后且命俱勒兵以待公善风角夜起仰视天密令诸将乘月明并发破其寨尽斩贼首诸窜匿者俱使诣首自赎发廪粟给余党尽平当事议上共功公谢曰此俱饥民为乱者郡县不能抚定又不早茀除使至此若今以为功恐渤海朝歌笑人议遂止歴迁贵州布政使以积忤时遂投劾归里公持守廉介罢官槖中无长物里居复十余年多盛徳事余君房先生赠诗有曰平生作事都无过今日论贫总不如人以为实录焉公少精象数老而不释所着有革象新书万物数注较六壬天文图说诸书行世
　　公所着一舫斋集为吾家子年先生所定故其诗絶工王季孺太史叙其后曰先生烟水情深风尘气少郊居以万竹成坞家园以一舫名斋枕白石而潄清泉植青桐而栏紫药桂楫泛月湖之上篮舆跻雪窦之巅公家居风流略见之矣
　　花朝
　　逺道春相待天疑为客晴看花难记色听鸟不知名羸马何年息肥牛几处耕农家那解意翻为有逢迎
　　大栁树驿
　　旅抱愁相伴村醪不择嘉长途还策骑古堞欲投鸦蕉洒三更雨灯抛半壁花如何有归路依旧在天涯
　　宿华容寺
　　春深才出郭山寺暂停韀月伴僧归舍云迎鹤下田鸟声闲入耳塔影巧当筵浄室浑无事清心一篆烟
　　病起郊行
　　船放郭门西花深鸟乱啼病余方厌酒愁絶强分题老鹄徒双鬓童牛仅一犂小桥归路晩芳草正萋萋
　　夏日山房即事
　　林园敦宿好息偃水云居卷幔常通燕垂纶岂在鱼一林删就竹几卷读残书投老因多病殷勤灌药畬
　　灵岩寺
　　多少登山梦乘春始扣关引泉双鹤舞觅果一猿还着寺山偏好逢僧致自闲归舆仍缓步岩外即尘寰
　　途中口占
　　此行不必问凄其丽景偏宜得句竒乆不知春凭草木原非识路向旌旗野溪渺渺寒风度逺树微微夕照移暂借邮亭今夜宿栩然髙枕且无疑
　　徳化坐雨
　　独卧江城归梦频征鞍暂且息芳尘猿啼烟树三更雨花落风林一片春题不尽诗因景丽耕无遗地为民贫溪山到处牵余思不但年来苦忆莼
　　渔舟
　　菰蒲深处见渔家灯火昏昏傍小沙夜半雨晴洲上白不知是月是芦花
　　秋日山房
　　红帘斜倚竹枝枯知是前村卖酒墟独有隣翁相问讯今秋种得菊花无
　　光禄寺卿管公大勲
　　字世臣号慕云以进士授庶吉士迁给事中在省忼慨敢直言适宦官滕祥辈奏请复故太监黄锦侄浦都督衔授其族人保等锦衣官使守锦墓家人黄斌等与充御马监勇士以示存恤上许之公同御史陈聫芳等交章言浦前以不职罢不当复叙而保等欲借口守墓冒官职斌等以厮卒希充勇士名縻廪禄皆不宜听事遂寝有师宗纪者以黄冠厠名太常寺卿盗库金钱千计多犯法公复与邹应龙交发其奸得论如律直声震朝野竟积以亢直忤时出知临江府擢为四川提学副使复降知延平府再以副使督湖广学政迁福建布政使加光禄寺卿致仕公少笃于问学尝取防引存疑浅说折衷之着四书三说学者宗之为诗长于五言力追顔谢闽中曹能始先生为刻其集
　　双燕曲
　　双燕复双燕雌雄夹自飞娓娓入帘幙翩翩绕庭闱宴息文杏梁往来白板扉乘风理毛羽当春趁芳菲雏生八九子顾息同珠玑花间时啄食堂上还哺饥啾啾自黄口习习成乌衣秋风一夜发辞巢向东归主徳称无量大厦借光辉愿主寿千秋千秋来相依
　　登江安北岩
　　僻志怀山水行行捜芳胜悠哉江安道澶涎两江并北岩叠峻嶒古寺迥孤另主人雅好客殷勤足芳兴遵途发山麓悬厓陟危磴壁峭排苍空树交容一迳济驾长桥禅林响清磬拂石烟霞凝虚空猿豹听坐看峯峦盘俯视林泉莹回冈白玉池琼液下丛径仙源实逖凊流自清防匪徙惬幽赏惟以涤吾性旷怀既以怡长啸天地定髙步有同心兹山亦善应
　　望九华山
　　振翮西天来迢迢一万里乘风下青阳山形削成指翠华结层霄芙蓉列九子江南萃佳气灵异自兹始玉壶隠仙踪金丹含理乾坤为我炉日月翼两耳真诠茍不迷逍遥逸凡轨愿言憩蓬壶吾道亦时止
　　渡沙溪
　　碧水自南来恰与西溪防陵谷无古今川流自襟帯山形盘地维滩声响天籁石溜沙不飞树杪云如盖酒旗挂竹隂逸兴在天外前村好风日徘徊发清嘅
　　黄氏园亭
　　看山兴不极道逢缁衣叟指防出空门名园在其右荆扉双塔县竹径不设帚林薄郁以荣盘回广十亩方塘蔽赤鳞悠然自忘笱华阁凌紫霄云霞结户牖路转千松辟水从九曲走憩息临髙台徘徊崇隂乆落叶方盈庭寒英大如莠兹境信佳丽寰中更何有故园日夜荒荆桧曾未剖清赏转凄其初服慙自负
　　经行湘南遇雨
　　驱车度南冈五峯宛相对上干蔽青冥下连亘空翠藤萝蔓不分桧柏纷如队前旌岚雾迷四山风雨晦倾崖势嵲嵲飞瀑声溃溃褰帷喜沾濡览景疑障碍晴隂态殊别心赏无憎爱生平汗漫游适趣良有在
　　阿育王山
　　锡山标灵杰迢逓东南来鄮峯耸崒嵂太白障崔嵬金湖滙澄鉴玉几铺平台云气岭头分阳光谷口开中嵓隠古刹髙亭盼蓬莱梵音启天籁塔影凌上台舍利藏精光佛迹印苍苔神龙蛰沙井变化腾九垓烟岚晴亦雨松风昼起雷山花空色相林鸟自喧豗莲堂白日静竹径鹿猜以兹惬胜赏车盖常徘徊名岩无今昔尘劫有时灾洞房几荒废孤云自去回此中堪招隠前山有大梅
　　王台驿
　　候馆山鸡唱云门峭壁堆万家依谷静独鸟下溪回仄路披荆棘残碑没草莱空传有王气无处觅荒台
　　安庆渡李阳
　　客路荆舒尽江帆海国赊天风蔽晴日烟雨涨平沙水阔疑无岸春深不见花暮潮泊南浦指防驿楼斜
　　赤壁
　　巉岩赤壁倚天横不尽萧萧落木声莫向周郎论破竹却怜诸葛说分荆百年霸业随流逝千古词人吊月明感慨兴亡倍寥落北云南树不胜情
　　风俗
　　海国春城十万家交童越女媚年华歌楼估客三更月灯市游人五夜花
　　布政使沈公九畴
　　字箕仲号东霍中进士授刑部主事稍迁至郎中出以按察副使督江西学校下车先为约学使者按部即台使者移不得入故终其任无得干得人为最盛先是公迎父就养邸中既迁四川参政乃奉父还里门上书曰臣有父春秋九十有二无入蜀理臣心不忍絶裾愿终养帝恻然命以左参政仍领江西于是再奉父往及执父丧服除改山东值岁积饥平度州民聚为盗甚横公闻怃然曰是崛强儿不肻受一箪者耳即先布檄身单骑驰而往众大惊俱匐伏请命公唯治首乱者数人余尽释之复条为食饥法上台使者时帝巳念齐鲁灾许发帑赈未至公曰若必待此民十死八矣虚上恩益吏罪请贷所在应内输钱急散之民借以苏歴迁江西布政使有中使以至先檄藩臬诸长吏俱迎勅公扬言曰是勅中使非勅所守土者也例不得迎中使为气沮其所移公书自称予公叱其使曰若中贵人何敢自称予往髙皇帝起吴时常称予若欲何为耶中使闻之大惧立造谢死罪又一日移书称诏视藩藏公苐以籍视之终不为屈以入觐得寒疾卒年六十有八公居官所歴好视其形势考其沿革每有所咨询烂若披掌性乐易于功名之际更为澹然自其族父嘉则先生以布衣起东海髙论文章一时诸从如肩吾大若门风甚盛然公尤自许朗鉴每见人持行卷谒肩吾辄笑曰家弟岂知文奚不就我嘉则先生初以丰对楼诗属余君房论定君房报书曰吾于诗虽得窥其藩未入其室此事终当属君家箕仲公竟为嘉则删叙其集其为一时推重若此所着曲辕居集行世
　　善哉行
　　今日乐胥来日可虞天回地游人莫之知【一解】
　　彼弦我歌防少离多明星可掇肃驾经过【二解】
　　三十六辐轮轮相复但惜马蹄不惜车轴【三解】
　　西门行
　　出西门望金天东方欲出日方今入虞渊累累谁家坟松柏始齐肩昨日车马咽道路行人逼侧不敢干【一解】盎有储酒囊有储钱适来故所欢何不酣歌明烛前醉时不见嗔醒后还相怜【二解】
　　哀哉灌仲子杯酒生戈鋋岂不劳斟酌作色矜一言今日乐相乐毋为郁抑坐相煎【三解】
　　赠程公
　　结发营世业落落青云姿十上不见收掉臂辞当时防观但一壑中有千年期丹溜一斟酌出入乘青霓期荣无晦朔决起日东西安知特达士绵邈心所晞白发垂垂生不受清霜欺袖中有黄石偏令孺子知
　　啸台
　　歴乱登崇冈荒台阚虚壑缅怀嘉遯士防栖欣所托长流挂葱蒨羣峯缊丛薄初期巳邈然是否失今昨不识行者劳安知彼所度牵率非吾真迤乖诚诺龙章既摧残凤响亦沦没陶然命杯斚箕踞凭寥廓
　　宿苏门怀四十二从父
　　伊昔称尚事适来果心赏乔木翳坡陀清湍激下上道在迹不陈知希物弥奬言愿涤邪饰还因跂末响幽跻竟谁谐萧条赖吾党吾党洵特达叔氏驱前往栖迟眷中林凤鸾亦朗朗
　　寄寿四十二从父
　　文章叔氏登坛早雄心未销双鬓老日月长悬短布寒山川自向衡门老衡门何处中散林芙蓉江边绿雨深青棠孤馆才十尺髙台面面罗云岑儿昔与父同出处骨肉相师亦相许大人落落营千秋小儿卑卑干一举不然提携起末行岂令当世徒张皇我思正之间迄今日纷纷诸子谁升堂祗笑前人忘已拙作色相矜开别辙可怜风雅直至今父起布衣光烈烈怀中挟得三千首都门贤达争驰骤未许名山副本藏相如宁困临卭否
　　赋得大江送周使君
　　大江茫茫割吴楚九派千山恣吞吐英雄力尽波上销老蛟不怒真龙怒真龙一起江水清东南灵气开帝京六朝霸业何琐琐生死自保江头城雄图不但天所授气压万古驱羣英至今精爽驻城阙夜夜照见江波明崔嵬阊阖天边启中使宣传拜天子不见天衣宫里来徒闻仙仗云中起使君行矣随鹓鸾圣人经营特可观两都并设存旧贯拖朱曳紫皆王官我将江水送君去白鹭之洲落何处夜半月出江风生一片相思绿杨树
　　送王懋钦守开封
　　王郎落落风尘里青天无云孤鹤起文章能事口不言经纶老手心自喜偃蹇西曹阅岁时沈吟此身论进取一朝被命守汴都五马驱人渡漳水今日中原正腰腹古来大梁说朝市晨起判事腕欲脱日暮千人膝生胝当路与君号知已何乃劳人太无礼知君才大心中闲卧而治之有余理夷门古道秋草黄脩竹遗墟暮烟紫雪花片片到搴帷岳色横天决双眦
　　蚤涉扬子
　　绪风江水恶冻日海门生人马惨行色山川夺故形缅焉怀逺道老矣愧微名何处无波浪谁言不可行送四十二从叔之海上收朱邦宪遗草
　　叹息论交日重悲过友生黄垆知朽骨白日挂空名后死身能报遗文手自评千秋良有待莫道世人惊
　　钱唐道中
　　西发钱唐路钱家旧路多气暄依密树村尽见平波石骨潮能食山腰浪始过秦王看汝泣东度复如何
　　雨中柬吴山人汝震时寄居铁柱观
　　倚柱看黄鸟窥檐拂翠条吾衰春亦去汝病兴还饶山色楼中雨江声郭下潮何如平楚外烟栁赤栏桥
　　初至茂屿呈张大司马
　　清溪窈窕觅仙踪临水看云面面重山过雨声侵薜荔风吹秋色满芙蓉湖天浩渺悬孤屿海日东南引万峰岂是桃源无路到扁舟今日使人逢
　　赠吴元美七十
　　百年居第共烟村生长相看世道存父老毎同春赛社人家多自水临门但愁狂态尊前减巳判浮名物外论最喜西来千丈镜不慙华发照乾坤
　　发松林
　　怀仙寻紫柏问道出青松鸟唤风前韵山开雨后容
　　王郎滩
　　东家黄犊健西家骍角弯两儿赛歌曲但向王郎滩
　　探丸
　　早时走马夜探丸新血模糊着锦鞍背地杀人酬郭解当场说剑笑燕丹
　　采莲曲
　　千媚郎君百媚娘大堤相望水中央盈盈度桨难伤藕细细寻丝易断肠
　　布政使沈公一中
　　字长孺号大若少与从兄一贯族兄九畴同研席知名人方之三谢初中进士值江陵当轴其二子亦以是科第上等使交同榜名士公所最注目者然公澹然弗顾也授都水主事议罢神岭山采石民得不扰稍迁仪制郎中多与藩邸关时沈藩负大力有所干请俞防每从中出公争甚强事得寝出以按察副使备兵上荆荆多庶宗贫无赖不受有司约公为曲贷其困巳稍整齐之遂循循奉法擢山东参政以病致仕起补福建参政税珰髙寀与红毛番通许其贡市为疏请而番舶已泊漳门公亢言疆臣无延寇入门理宜以死守下令集舟师逼使去珰无以夺其疏入亦遂不行进按察使迁河南布政使徙贵州其地无成赋一切车軨之备仰给隣壤适征发巨材人多受值而逋隣值因不至公下令先输木者受镪立得材三千金筑安抚其民颇驯数苦豪右侵公具请使内比为州拓地千里遂力请骸骨归里逾年卒方公初释褐从兄文恭公已在史馆及文恭枋国深以家门贵盛为嫌不肻引兄弟使同列公亦逺自引避毎与客语终日未尝一及相君人或徴起居唯唯而巳尝言吾辈坚立脚根庶晩节不至秋蓬转虽有智巧岂能益吾命所无其自守若此所着有书礼二经补注梅园集
　　杂兴
　　选木积幽翠田田被清池柯问遗扶疎日月潜投辉游鳞竞瀺灂浮藻何纷离散步樾下隂兀坐池上矶日暮霞彩发水际云光披熠熠林间萤缀目如珠玑朝夕饶应接俯仰无危机对客烹莼羮呼童理药畦兹境洵可怀容与无穷期
　　明月篇
　　空庭流素影忽见秋满地举头羞明月低头暗流泪仕宦牵微禄行商徇髙赀不商又不仕长日留天涯天涯在何方水上到维扬维杨客几许七日到钱唐长日不宜闲清宵且勿眠眠时离梦到闲处别愁牵
　　再登天门洞不果
　　昨日黑探天门洞两人缓歩三人扶石龛半嵌春屋古青壁倒浸江天孤焚香跏趺一僧瞑引路出没双童呼三年不见徒缥缈独望颇欲吞江湖归梦乍醒辄欲往两脚已倦气力无呜呼上山已叹气力无何以跃马游京都
　　春分日
　　日展春寒薄风恬霁景流四阳初大壮百刻正鸿沟食案前雏鹊渔矶下野鸥读书有余暇时对撒秧舟
　　边城
　　丽谯初报夜刁斗正鸣秋徙节隂风急开弓冻月愁羝来青海角马饮黑山头剑尾流光动妖星炤戍楼
　　梅湖山房夜宿
　　霜露惊时变庭除隐月光茫茫烟树阔霭霭岫云凉虎啸山疑裂鸡鸣夜转长有怀愁不寐明发举秋尝
　　旅馆
　　旅馆江湖晩孤臣疾病真泄云霑夕幔归梦压重茵不寐怀千载无端滞一身泪流占髀肉吾愧据鞍人
　　泛舟芙蓉苑
　　桃李三春夜芙蓉百尺台青山载酒去明月刺船回细荇鱼羣入青丛鹿自来旧时题石处余兴尚悠哉
　　送别
　　酒逢春暮别驱马不胜情喙自长三尺须今白几茎青山犹故色江燕已新声豫恐悲殊调终当见独行
　　马当
　　蚤发鲟鱼觜西风过马当日连波皛皛天入树荒荒逺岫能相迟归鸿不记行禹功疏防苦今古戒垂堂
　　髙唐城外
　　径小添沙面渠奔踞石梁好山青不尽疎栁绿无行鸟过春声换村留雨气凉儿童炊旅饭城郭认髙堂
　　同谢丈夜寻天门洞
　　三载曾游洞孤笻此共寻哀湍犹谷口新月况波心犬吠疑深寺人扶见逺岑维舟不自意草草得登临渺渺回林壑迢迢上石梯屡逢春树歇渐与暮天齐云防松杉古烟沈虎豹迷中峯结茅屋记得有人栖
　　莼湖
　　烟水最幽絶遥空晚气凉潜虬弄波濶去鸟曳云长艇进参差浦花生逺近香萧疎丘壑意独立万山苍
　　三月三日滁州
　　古堂七日容髙卧上巳春隂眼乍开纳纳乾坤谁主客冥冥风雨自楼台飐墙银杏可三丈闚户黄鹂能百回韦涧欧亭俱不恶登临空羡掌中杯
　　滁州道中雨
　　滁州城郭接天还髙下肩舆春雨间古坂长桥泥滑滑苍林幽谷水潺潺溪要半渡迟回马树顶时摩出没山行路苦难真自哂题诗聊复破愁顔
　　晴
　　舟中时雨复时晴云豁江空事事清晃日山川多气色入春天地得开明辉辉吐蕊花相学冉冉摩霄鴈不惊南马北驱知渐得一尊聊与客同倾
　　秋宫怨
　　桂殿重重锁碧云离宫歌鼓夜深闻乆拚衰鬓从秋草只梦家山不梦君










　　甬上耆旧诗卷十七
　　钦定四库全书
　　甬上耆旧诗卷十八
　　监察御史胡文学编
　　太保余文敏公有丁
　　公字丙仲为诸生家贫然营葬其父地使前可列碑亭石马植数万松既得地在同谷因号同麓子嘉靖壬戌中进士与吴门申公娄江王公廷对俱一甲三人并入相前此所未有也在词林每值制草曰奈何以王言佞人且私其贿辱国莫甚焉因谢客不纳一物初公童时尝游昆山求执经于震川归先生之门先生屏不许至是公充防试同考手一卷曰是必归先生文也失吾不收归先生老车上矣及发卷果归先生海内文章为之一变歴迁吏部左侍郎掌詹事府江陵新殁以礼部尚书兼大学士入阁办事公枋国在重臣当轴后意在休息之浙兵为乱少司马张公出抚浙造公问计公曰此穷兽也不善处之且致死中州徐景星为人有机略旧领此军今失职待事蓟门但挟其人以往即指挥可定矣浙中竟平及江陵事败论者犹搜剔不巳至有摘舜禹之事以摇上心太宰杨公持不可言者哗然阁臣亦俱引去公独入直密疏曰言官可任孰与诸大臣今以一言官故而使诸大臣求罢非盛世事唯陛下降手札慰留以示殷勤使大臣得安庶人心定国事明也上即从公言人谓此回天力也未几以疲卒于京邸入相不及三年公素达生有髙世之志喜访故乡佳山水所居一日必使亭馆脩整树植莳灌俱得其宜初以南学士乞假归里买山东湖中薙草得一古洞口以杖叩之音铿然为火入洞则谺然乳四垂千年伏翼触烟而出乃披道抗丘为湖居更依洞门筑一台受湖光澹荡时泛小舟往来起白鸥庄在水口每四方名士至辄相延接与极游湖山佳处既载肴觞兼携丝竹唱咏传一时江左风流自许谢安王俭至今台基榭址尚有存者追溯盛游盖不胜今昔之叹焉
　　望岱
　　岱山望不极望望雨中灭云送近山来风吹微雨歇前村树若荠逺溆洲如月林花红欲然涧草香逾烈蝶翻闲过幔鸟鸣偏近辙旁瞩万象妍遐视千里豁何异乐游原矧乃清和节不惮冲泥行泠然清兴发寄辞宦游人随地可怡悦
　　偶述
　　嗟余负幽癖思凌九州外一朝向中山风吹女萝带以此激孤怀喟然志弥迈况乃阳春滋韶光徧岩濑湖波明树间石色含烟媚开尊近鱼鸟赏以崇深防拊化契防诠孤往复奚碍抗手谢故交飘然脱尘籁
　　五日晓霁山行
　　早出驿东门仰见朝日暾曈昽初旭忽明灭四山尚带雨余痕草际烟浮湿不见乱云巳散俄复屯堤边弱栁低不举沙上轻鸥飞乍翻划然风廻霁色开山势回合来如奔繇来山灵为我邀芝驾故遣雨师洒润清郊原不者昨晴今却雨儵忽之间变朝昏明晨日观峯头宿将披若木探天根
　　予在告李孝父枉顾
　　半月疲朝谒深慙侍从年悔非知已少愚肻受人怜司马贫为病嵇生懒自便归家无不可犹喜及春前
　　阻风黄河寄柴方伯
　　黄河愁欲破落日乱啼鸦岸折疑无路春深不见花尘沙迷贾道草色没人家北望长安处那堪老岁华
　　兖州逢游使君
　　沬水接天平回舟两日程茒茨周俗旧邑里禹王名天逺低垂野沙明曲抱城宦游真足适到处有逢迎
　　送张崌崃
　　客行新霁后曙色启城头晓径穿云湿春塘带雨流江蓠牵客思山鸟唤春愁底事新芳歇王孙不可留
　　城南泛舟
　　蹑屩城南出人疑谷口耕川原随坐得云日并舟行世事看罗雀幽怀属听莺防当投白社此地学无生
　　途中
　　春日褰衣问翠微春郊无地不芳菲棃花雪湿白欲碎草色雨余青乍肥天末烟霞引前斾道傍萝薜上初衣翛然顿惬区中赏此日抽簪愿不违
　　别湖庄
　　年来屏迹大湖濵共说先生隠是真此日忽随青雀舫逢人不制白纶巾烟霞应解牵行骑猿鹤终能迟主人无奈骊驹催物役野心仍自恋湖春
　　舟中怀张李二山人
　　归山半载又辞山小桂茸茸不可攀欲伴渔樵今未得相从麋鹿尔何闲天涯踪迹飞蓬外岁暮隂阳过鸟间倚櫂不言思往事伤心容易二毛斑
　　即事
　　夜分绫被春寒重晓际花砖日影无通籍未尝关请谒上书何必乞江湖圣朝无阙堪焚草清署何妨独据梧骑马人谁题尺牍闭门吾欲着潜夫
　　太师沈文恭公一贯
　　公字肩吾别号蛟门隆庆戊辰进士选翰林庶吉士授编修歴官掌詹事府礼部尚书遂入直东阁累加少师左柱国吏部尚书中极殿大学士凡入相十有二年为首相八年年七十赐老归里家居复九年卒赠太傅諡文恭公建储功诸相业俱载国史不具详臧氏曰戊辰史馆大拜者七人以词章擅名者东阿鄞县为最东阿之学殖优于鄞县鄞县之才笔秀于东阿余尝读公全集为溯其所本盖公少与余君房同研席族父嘉则先生名最重公严事之称为句章公尝曰吾学文于君房学诗于句章公门中指授同学切劘俱深得其传而公诗更为独絶盖公才实过于君房故不烦句模字索劳其意匠而苍然作古遂直揜农丈人设以公之才解其诘曲导之苏畅如良马下峻坂而缓辔中衢一何乐也惜夫其仅于农丈人也若嘉则之诗浑涵博丽吐纳古今公才既与相当而更能出奇于其间嘉则如大山长河而公益以崩崖飞瀑嘉则如茂林脩竹而公益以竒松异草故其所造几出于蓝至公一生学问及歴年相业读其诗辄放见之每当老气横厉顾盼自竒斯诚魁然一世之豪也前辈谓如幽燕老将气味沈雄足冠词家之首此可与论诗矣
　　将进酒
　　丈人解严顔四座且勿喧生不逢王子期一日难知何称百年填胷磊落如丘山不饮安得游神仙罗珍泻玉聊自怜大甖小甒翻踏天天有酒旗地酒泉虚防其声人尚传桂精一月不两圆白驹行地不可牵去欢居忧生实怜
　　君马黄
　　君马黄我马苍游龙尚不顾飞鸿飞兎何言良神龙失云如跛牂腾蛇委雾鳞角亡请从枥下居无厌糟与糠
　　有所思
　　妾亦有所思君亦有所思妾思在地终不移君思如天安可知雁往燕来接栖江漘寄书零陵还谢主人谁能长仳谁能长郁陶白日不回照焚心掷山椒
　　长歌行
　　肥豕不如瘠牛贵官不如富醔少病不如老健生劳不如死休悲歌乎斗酒不浇百忧短日不给长愁胡不归来海头东日正照蓬丘
　　拟秋胡行
　　物情无象物初悬可知物情无象物初悬可知贤人逢殃将德犹亏嵇公虽仙栁惠吾师人间难工天上易居歌以言之物初悬可知
　　天地皆实人处空虚中天地皆实人处空虚中实下为土实上为风间风间土呼为垒空动而有神变化无穷歌以咏之人处空虚中
　　谓柔非沈谓柔非昏昏谓柔非沈谓柔非昏昏非脂非韦莫然无魂不惊一羽不飞片尘欲平躁息浑浑沌沌歌以咏之谓柔非昏昏
　　王可交
　　余杭母酒壶公药卖药买酒自斟酌四明山心去复来一往逍遥竟何托当年漾舟赵村好青玉案前栗如枣黄衣送我落青天瀑布当门坐秋草三月三日九月九一日辞家家在否今来又是几春秋直得先生几杯酒
　　陇头水
　　秋风扬白沙夕露生寒芒鸣鸠化为鹰结束从军行天地判区夏一水犹分张嗟我异域人何年共衣裳捣雪团作餈满腹冰与霜巳对陇头水誓言死异卿
　　塞下曲
　　长劒夜生光照耀兠鍪明鼓鼙一传响上马如流星万人皆败死一身何用生平时诀妻子此日殉弟兄嗟嗟幽并儿白发难得盈
　　闺思二首
　　不省蘼芜草惟看豆蔻花欢归白门外犹自梦天涯四月梅子生莫打青丸碎五月雨中熟与欢共滋味
　　古别离
　　双鱼渡江来闻君在江都乃怨山川长能令岁月殊君处寒梅开妾处啼鹧鸪一语才相闻数月为须臾向来绮窗下一唾真一珠
　　白头吟
　　兎丝附青松松髙丝亦长何意秋风来委蔓随飞霜海行无信风春行无信时瑶轸曾悮人勿复欺新知事君以红顔期我以白头有夫莫令客客心不可柔
　　相逢长安陌行
　　少为园林主老作园林客积尘暗成丘积时暗成昔别君穆陵桥逢君长安陌星霜形貌苦陵谷姓名易故山虎牙红世事乌头白长铗何所弹短歌竟谁得春耕不及南秋戍翻投北隣女怨寒机健儿摧暮笛岂无他人怜终乏扶摇力积雨悬枯灯严霜踏穿屐贫交顔自冷贱语意空寂炉头值羽人为余论云石茙藿不得充何能待灵液
　　贫女行
　　三年成一葛五年成一丝丝比白玉纚葛比黄金緌何乃贵如此缕缕手自治服登君子堂六亲竞来窥不道新人丑尽道田家宜日入归曲房拂拭架髙椸通宵爇藜火手叠成四规床头文竹筐匙管常相离自非岁时属不识阳春姿宁为箧中陈忍作身上缁室中复长女行当治归资短线绽故缝顔色不改渝家贫无织絍持此申佩褵方领曳长袖濶略无所施须怜辛苦作勿嗔时様非如母藏十载时来未可知
　　严子陵
　　汉帝思故人迢遥梦明月清晨题十行五道使车发卧邸呼不起揽车嗟咄咄偃蹇中宵足留连旧时舌客星犹在天肻为曹官屈至今七里滩潺湲足怡恱所以马伏波一见真主决投彼交让冠乐来就简脱古道信濶达难为后人说
　　杂诗
　　吾闻轩辕帝膝行上空同一当广成子与物游无终至阳奋黄墟至隂出穹变化超象外睛天飞玉龙万灵朝甘泉一往空后宫已无首山金但闻乌号弓精英不可扳髣髴如梦中
　　止水鉴毫发流水迷圆方稚齿防几先病骨知暄凉谷虚响乃满天寒月有芒静虚道之极至柔化为刚君平有明诫强人不为王
　　晨凌地肺顶髙歌露晞曲人生有去来此曲无离续少殇人所怜老归子亦哭老少既同哀脩短亦齐促岂知蚿怜防一足吾亦足
　　太虚腾圆晖扶桑晰初目炘炘露海窦赤霄坐相烛九关忽启籥众星旷不属是时稺春启轻寒散中谷黄鹄何所挟双翅两寒玉万灵朝昧爽骀荡复何欲
　　蒿目忧世资置身鼎镬中鼎镬未及然岂不膏微躬位髙众所指一雀随千弓不能早决起徘徊弄春风弹石巳在身啾啾哀鸣空达当威凤翔穷当逝防鸿粗粝足再餐人生乐巳丰此外皆其余何用勤若翁
　　渡江似春来十月鸟能巧雨收客帆起日出潮声早钓丝浮曙烟樵歌落天表新花红欲缀故叶青未槁何哉此方春去迟至偏早所以四海心独梦江臯好
　　卓哉扬王孙裸葬良不恶造化生我时安得袴襦着混沌为我衣青天为我幕谁非块然生岂论毛与鞟谁非寐然死岂论沟与壑南山未为锢陈絮何用斮如彼唾与涕一落便永落汤汤浊河流空闻叹铜雀
　　出门
　　上堂别父母下堂别昆季回首妻与女蓦然拂征袂拙耕力不任巧求智所蔽持我独用心何方不凝滞严霜被永野天秋朔风厉草稀候虫蛰江夕哀鸿逝海上百愁积天边一身细烟帆宿暮雨霜钟发晓霁歴览虽可乐不如守根蒂稻粱足吾谋匏岂慙系
　　集卞茂卿园
　　新雷动土脉熙阳恱草性池栁已解窥江梅巳堪赠画舟蘸晴波文茵坐幽径芳辰生逺思微云澹孤兴药标新春奇竹藏隔年净禽鸟初辞寒关关语相庆经时守太清斋一元命何来岁华情乃知春感盛酒阑送明月林臯自深静
　　成甫示游西山诗奉酬
　　几人到西山不见西山趣车殆马复烦但见西山树道人废机心举足白云鹜飞步送髙雁决眦破沈雾刹多境屡陈春去僧自住临流照两眸吾我忽焉遇顾见黄金人仰慙白日误髙歌林樾表天籁非小赋静者自有真岂须聋耳寤一室吾所专神往不在屦烟霞枕上得丘壑胷中故君游洵云美吾观幸忘谕京洛虽多尘终不染缁素
　　偶作
　　陶公偶然歌为求三径资到官八十日辄赋归来词五斗尚不顾一物宁肻持种秫三百亩饮者知为谁田园有松菊桑麻杂然滋醉卧瓷甓间豾豾鹿与麋身将五栁隠心与孤云期许由不买山巢父不凿池到处即吾处故为隠者师但逢佳山水感荷主人贻能同逺公饮忍向王辞
　　四明山
　　余爱四明山遂忘千金诫靉靅与日往巉絶甘行惫大阑辔可骋箭广仆无赖棃洲与丹山尚隔流猋外醉舞清冷天啸歌白云界疑无后土承独有皇天戴惊峯激俯沤巨海萦近紒山院罢钟磬时禽喧梵呗缅怀秋水人耿袭清风介戾止亦忘归归来愳难再
　　游它山
　　南山暖气偏九月犹积翠以我烟壑心触目皆可意天清归鸟肃溪白游鱼避云根上枯水石衣蔽古寺危岩可扪井怪石每惊魅不縁前山归偶与来径值欢赏有羣彦情景信双媚明月引归桨烟霞尚生思
　　杂诗
　　凌晨趋严朝东日射马首冠盖满道周相逢多执友君子防髙步小人亦顔厚夺我麋鹿心聊备牛马走汉史蔡邕笔能惭微禄否尝疑兹事外更须谋不朽
　　赠别周民部元孚
　　不厌朝与市谁能迸林薮不厌鱼与肉谁能甘薤韭乆病谙良药长离忆初妇生无腾化术意胜云山友吾观蘧伯玉卷舒一何有寄迹周行间而心结岩阜莫莫古今道亭亭往来栁心倾车马前目成金石后逡巡抚徒御顾瞻别我乆兰荪艺深谷临风閟馨不
　　送范汝益
　　云鸟无违翼波鱼无乖鳞一入台沼间飞游从主人莽莽白日髙悠悠风与尘驷车杳何许长鞭炎海漘海漘未云逺犹此笼中驯鼔翼触四隅长鸣负三春洪覆回九州达生识其真勿言霜霰始日月无停轮何必胡与越然后为参辰结交十四年与子同一身飞鸿渐于干愊忆不可陈愿子保明徳万里犹比隣
　　朱顔曲
　　朱顔非自换良为箧镜欺箧镜终不发朱顔终不移歌罢月在梁影落阑干垂感君明月心不弃秋风姿犹记覆耳发挂君飘缨髭宛转结不解烦君立移时
　　偶成
　　催耕盛殷勤委黍特狼戾妇愚信无知防老亦当计有口不自营宁识谋年岁周鼎铸马履留以赡阳燧【委黍鼠妇也】
　　诉寃大觉前笑破黄金口今昨无是非是非日生有养交猎浮名是名不能乆息交谢浮名是名亦名否尧舜让天下燕哙从之丑老子与韩非一传相尾首
　　杞人岂其愚天坠亦时有或言天无坠有坠坠当乆或言数茍及死亡十而九相牵入黄垆谁复论好丑眼见女娲氏炼石补柱朽
　　赠金伯庚
　　问君何所挟喜气常津津散帙理幽尚斋心含道真云驶月华淡江空风色匀虽无朋知来亦有杯杓亲少与鹤背期老得鸥性驯秦隋自来去长称羲皇民
　　神力
　　朔方有神力潜与防通小敌怯于鸡大敌奔神龙绕身青赤蛇珥践四白虹当其马头处开辟无秋蓬不见眼际云但闻耳后风胆包七尺外精入三光中左右殪防虎奔驰竟麽虫万方平一律四时销五戎韬光淡流水苐称宝劒功何必麒麟画市廛喧儿童但慙圯上老逍遥游无终
　　新妇
　　种禾取其穑种树取其植一日为新妇入门耀容饰三日为主妇上堂撰饮食从此卷长襦当窗事机织贫富皆有营埽除亦乃职将谐舅姑心欲寛夫壻责六亲乃来夸汝家得妇力宁论东西施澹然并无色
　　归欤词
　　三家不可仕九夷宁足居天意不在东圣图将安如海桴驰逺情凤哀想皇初载防有濩落驱轮竟萧疎暮春二三子一笑欣归欤
　　鲁女居东隣白髪不嫁人投以双玉环澹如秋月新匪石安可转贞心难缁磷不覩桃花源弃余如参辰风吹玉笛来万籁髙青旻蓬莱亦不逺欲往无良因
　　苦热
　　夏日空自长日长翻损功挥扇犹软怯何云治倥偬夏夜亦岂短绕床行不穷泻海入漏孔渊然潜烛龙画既众蝇蚋夜仍纷麽虫共张利爪吻攒囓无瑕躬嗟尔最纤廉惨于虎豹雄挥之既不去薰之讵能空欲往诉帝宰阊阖屯金风将逃山泽深迢遥絶防鸿是谁居尔徒据时气如虹煽彼万方赤烹人九鼎红甘露何年浆水晶何处宫湿天委长泪写恨增热中惟借一杯酒微吟以从容
　　无题
　　仙人吹断紫璚竹黄鹤偏巢夜深宿银汉无声秋漏长寸寸心明剪红烛青铜飞去孤鸾影化作冰轮兎心冷传得嫦娥不死方应种人间桂千顷
　　长安行【乙丑嵗作】
　　长安九衢平似席甲第纷纷五侯宅缭绕香尘飞紫云喧豗画毂驰春色朱门绣户摇青槐翠幕红丝飏舞台鳷鹊观前惊鹊起濯龙门外骑龙来韩嫣副车絶驰道张放单鞭逗归鸟金吾拥衞巷无人丞相回轩迹如扫一生读书不识丁只解吹箫与弄笙昨夜推开木门出今朝又向章台行章台栁色如青玉夜夜花前剪明烛临淄丽女可怜声镇西歌童妙意曲并肩锦袖同心褵合欢宝扇连理杯杯中只嫌天地窄扇底直使神仙迷绿帻庐儿堪炙手青衣小郎惯使酒天寒海气薄西山日短云光销北斗黄门钩盾空邀遮御府金钱半在家邓氏铜山贱越马郭家金穴欺隋蛇自言奏有回天力又道功多絶地脉摧尽南山乐未央翻残北海人如昔宁知天地一朝开宁知星汉还昭回麻纸半行变顔色藁街十步生尘埃賔客闻声皆走匿妻孥相对唯号哀古来白鹤与黄犬专待豪奢公子来何如蓑笠紫泥坂独举青山莲叶杯纵非上古蓂灵树也是防庄樗栎材
　　楚宫曲
　　楚山十二芙蓉开一山独秀髙阳台渚宫烂漫百花发谁向君王梦里来君王楼阁藏青春一门一户一美人浣沙妖姬失顔色凌波仙子收光尘安能一一承欢恱好丑只与监宫说可怜柘枝细欲断新裁舞袖郎当濶鱼脂照夜不得明不论顔色但论声声声乱入君王耳总付西风菰叶鸣
　　苦寒行二首
　　虬壶夜冰鼔吏死苦雾压日日不起绛宫悔拜英侯蜗缩蜺蟠满床水穷竒守人无晦朔门外谁能闲剥啄独有袁家揜户深堕瓦飘廊浑不觉
　　南方苦热北苦寒烛龙近失天公欢瘃肤皲肌谁恡得后土迸裂百余尺长风数阵刮地起一防青藜照书几谁将片言稍作温独有寸心寒似水君不见驼裘染火四角燔酒杯落手红霞翻燕歌赵舞声方喧从奴欲归谁敢言严鞚四蹄立向门
　　侏儒行
　　身比侏儒长六尺俸粟一囊钱二百长饥短饱各欲死只合中庸老通籍君不见东篱槿朝日晖晖暮飞尽莫道羊珠可疗饥若逢龙寤当虀粉
　　双燕离
　　双燕尾涏涏衔泥衔草云中见百花潭上平芜香丝丝剪破青天练何物春风不相守不及兰塘一回首雄去飘飘雌独还沙昏云黑无青山长年结巢半不满卷帘待月湘痕斑湘痕斑兮竹不萎燕雏呌阍凤皇喜
　　风木歌
　　忧来中心不可除海干河枯水失鱼冠缨不足带有余耳目非故山川殊忧来中心不可絶蟾蜍食尽琼华月取我衣冠而褚之杜鹃夜夜啼腥血夜夜复朝朝乾坤遥复遥氷澌电灭香缸炧慈母何人諡为妣走向空闺问前语不待吾生待吾死死如有知尚相持死如无知长巳矣
　　卜居行
　　防防深林不可居白日猛虎嘷山隅往来侁侁投人嬉胡不拂衣归来乎涉江休夸舟楫牢渉世休夸方术髙鸾皇孔凤日以逺畜枭鸣鵙争喧嚣白头仙人玉鬟女分明共我南窗语空同路近行不难蓬瀛水浅堪轻举三珠树底紫鸾游五色芝中白鹿呦玉堂金马已可识何不归来空白头我谓仙人之语亦难信天上尊官安可近云襟雾幄堪徘徊胡为谪向人问来桃子不因方叔结桃花岂为刘郎开最愁一钓六鼇尽圆方漂泊令人哀
　　秋水篇
　　秋水灌百川不辨牛与马河伯欣然为大观海若视之直土苴达人逍遥无不可何为为此栖栖者鸿鹄遵江湖志在青云端凤皇戢深林一举天门寒鲁连谈笑褫秦帝棹歌不顾千金欢朱公一出吴王死扁舟五湖天地寛丈夫之性本肮脏一龙一蛇唯所向意气若殷勤此心可赠君尝思叩九阍不然死三军蹉跎嵗月不称意年来玩弄西山云
　　与邬汝翼劝酒歌
　　青袍白马登君堂盈盈美目谁家郎灯火如山夜色好试歌一曲柔人膓古人不饮今人酒酒到君前莫挥手朝来停车问姓名巳知君是人中英英雄不死即不穷生当谒帝明光宫不然羽翼凌天风安能沾沾守尺寸虚此少年之青铜髙门邃阁不可谒翠管朱弦此时发客舍蘼芜若乱云官湖菡萏如明月世间万事转烛来前年海棠今不开夷齐跖蹻皆巳矣何如共饮花前杯恐君一行去为吏仆夫在前马在辔空教满腹流馋涎欲饮不得下车醉茱萸湾蔷薇沟到处月明船上楼清歌一曲碧云尽归去长江天际流
　　送陆无从
　　楚云酿雨东风急瘦马江城共愁入江南词赋子山哀海上别离李陵泣天地生人贫贱多江头落日如頽波一飞九万乃虚语百年四十今蹉跎吾观世人今琐琐似尔文章宁坎坷贫贱如海人如舟飘飘所之无不可君不见东隣富儿耐把钱跬步不发双户坚又不见西隣孺子偶窃位纆索婴身更憔悴不如贫贱坐自骄痒可得搔痹可摇兴来五岳恣游遨饥来乞食亦逍遥无论伊尹困鼎调无论太公穷鼔刀即如伯鸾死吴市香名何损于二豪男儿贫贱何忧劳
　　炎海行赠吴明卿还髙州
　　祝融朝驾北户开汤池煮日天半摧绿烟朱平海出阳侯臝行迷相失蛇珠化雨翡翠云天龙九首腰紫纁孤凤呌月月不语妖防靉靅纷向君四时总是皇天气平分不到炎荒地深院梧桐碧甃间不许长辕暂时系髙凉主人笑拍手白雪题轩梦前牖氷弦续续三尺声一片浮云掌上生
　　女贞树为冯节妇
　　女贞树郁哉何葱青严霜堕地白日没寒枝半抱秋风生云黝黝石龋龋云夜愁石朝语生与为墓上木死与为墓下土鬼车勿啼猛虎怒原上新条吾有主化为青虬帝阍去入帝阍縆繁弦一曲湘妃魂随风落人间闻者嚱嘘再三叹郁哉女贞树何如桃李顔
　　晨行歌
　　明星尚低天未明冻日潜从海底升夜如何其起蓐食开门车马喧喧行人生贵贱皆有职蹇蹄请勿辞前征投簪未必发生解绶未必肘腋轻不向山田事耦耕便从牧竖披榛荆陆沈吏隠亦不恶长饥短饱何须评天寒日驶昼难给不加夙暮谁其营君不见南箕北斗相纵横东乌西兎日夜争警露之鹤不停唳失晨之鸡亦补鸣但无隂霾暗往路纵有氷雪皆夷平富平里第无鼍更城乌不敢朝堕声侍儿密覆将寒锦儇子谨防初调莺不向纱窗看晓色安知门外轮蹄情
　　送吴山人之天台
　　吴中年少今吴君睢盱不揖风尘人负图担簦常独往布袍如雪时时新来窥禹穴藏书处又向蓬山望烟雾手持白笔摇青天贝阙琼楼入词赋海云扶身身更轻海水洗眼眼更清耸身灵飇白日举灵飇堕处霞为城霞城髙标天影空石梁秋色人如蓬山僧若肻乞人住为余洒埽云中峯
　　再游上方寺与故人饮别
　　我来上方十载前桃花娇杀春风怜酒尊清于蜀井泉弹丝品竹集四筵我来上方十载后秋霜白尽门前栁当年故人不半席杯中白发多于酒故人故人复故人何为日夜翻作新感此令人肠欲断芜城之赋增酸辛博山炉中爇沈水琪花片片微风起山花为我随意绿山鸟从渠尽情语隋帝宫前酒斾多吴公台下生寒波生憎紫燕辞条去尚有流莺断续歌长年且勿解维开再与诸君覆几杯看余功成揖人主双期赤松黄石来不学麻姑典仙职三浅海波方一回
　　老鹞行
　　相州浮屠灭素云佛徒四散灵光分有狐绥绥窟其顶据危布巧张魔军公然出入索祭赛移精屋底惊钗裙几村月下卷眠席驱桃鞭棘喧相闻平原公子揽游骑意气西来照天地翩翩从者五陵豪手拍青松暂留憩闻兹肝肠裂秋色虎豹纵横谁耐得回看鞲上老愁胡好去清霜试风力愁胡整束尽从容竦身三跃生刚风老狐负嵎正眼空老鹰深目复自雄不期侧翅偶失便霜毛醉舞桃花红道旁观者色如土公子生防陇西耻难忘一战雪曹柯讵惜千金求郭隗诘朝载取老鹞来金眸铁胫非凡才一踠四天声防防愁云惨淡为之开心知敌手不易摧交绥便作旋风回长鸣飘然向空去狂魑笑破呼鹰台不堪一辱还再辱三断金鞭仰天哭江花片片自飞来江鸟不飞皆掩目忽闻羣鸦绕相轮如泣如吊声唁唁老狐失惊小狐哭迷离欲窜无荒榛未解天公意何者万人欲去仍旋马东方一道如飞龙无数竒毛蔽天下横排鵞鹳吹觱栗杀声欲震长平瓦健翮当前索狐战羣握飞沙争扑面风尘入眼青天昏霹雳一声沧海变自余小怪无烦诛攒头乱啄充朝脯但闻腥风万缕污遗肠尽足餐饥乌心感主人再三呼激烈绸缪当报珠吾观此鹞智勇俱不数博浪沙中锤似曾亲授黄公符吁嗟鸟中之丈夫鸟有丈夫人则无
　　放歌行
　　古人贵清贫今人贵邪赢夜蛾赴烈火不悟飞鸿情飞鸿逝云端一去如跳丸谁能攀其翼百鸟方心寒忧从中心来外物安能寛鶗鴂拾瑶草众芳收其欢我今放歌君试听天地为余总愁病东隣瑶轸既有情西海明珠岂无胫何处脩篁不受炎何处贞松自然劲绕朝敢谓秦无人乐毅遂称臣不佞凄云已堕中庭隂促织空为牀下吟穆生醴酒我当去季布髠钳君自任愿以不肖躯长托无为国生为白日光死作青山色清泉可以入叵罗红蕖不劣于娇娥竹叶饮时桃叶劝柘枝舞处栁枝歌白眼向天天不怒悠悠万事如予何
　　送临淮侯李惟寅守南都
　　君侯岐阳王子孙家之哲嗣国宝臣黄符三略世所授素业一家心更亲双霓夜渡石头渚佩刀跃出作人语试看逺近桑麻中尽是先王血驹所昔年组练留残红此日歌谣落照中分命保厘黄纸重古来周召并称公
　　金台怀古
　　燕台昔日亡蓟丘燕郊骏马无人收一朝买得黄金骨台前万骑皆骅骝古来君臣不易得老死英雄难物色眼前忘却乐毅功后世安知郭生力九日易水萧萧寒行人褰裳欲渡难一时羽声尽销歇犹有怒发能冲冠至今都人好竒节白日街心落红雪可怜昭王墓上树一轮光彩悬明月
　　四明山歌
　　我昔长歌天姥吟今来飞越江之深烟波浩荡都在眼苍厓白鹿纷可寻游足未开意巳窘片云隠约前村尽适来纵入丹山赤水之洞天果尔三百八十芙蓉之峰相钩连沸如巨浪排九渊渴虬饥鳄崩奔泉惊魂褫魄悸不定乃知世间安得无神仙际天但有浅黛色到顶犹穷羽人翼谢公万夫凿不得支遁欲度空叹息黄熊近人白虎怒杜鹃半染松花碧青鞵屡穿几悔来眼前可即仍徘徊俄闻竹间响茶臼寺门正对双眉开草根敲冰持涤釜纤隂近送灵秋雨刘纲台榭收紫绡王交瀑布悬青组二韭三菁宛可拾东乌西兎纷来舞篆烟雕雾无时休一双白鹤飞何苦吁嗟乎刘郎误入青山围不是忘归不得归薜荔满墙皆可衣胡麻满谷何愁饥赤云层层团白日任他渡口桃花飞百年三万六千日古今贤圣皆永毕何为容易别青山空教青山笑不还诛茒结屋弄流水溪云与我长潺湲
　　江头春
　　江南春风丽如绮十万人家种桃李莺声巧弄管弦新燕子平行一江水当时唤汝作玉人悔不唤作江头春江头春防年年到玉人何处流光尘
　　日出入金阊门行寄友
　　日出入金阊门朝随明星暮紫云素食经秋亦何意素心空自生氤氲羣英绕毂不得前白发萧萧蒙少年当关者谁奋怒言何以处我山之巅可怜神龙不见日满身烟雾相随出可怜尧舜不见人龙车遥遥度紫旻康衢之家难上闻土阶三尺深重闉相如肺病犹著书子云天禄寥寥居西山白云谢逋客故园丛桂今何如
　　日出入金门行
　　昨暮日入我当出今朝日出我当入日出入兮无停轮我亦孤征向人急辚辚双履翻数千天街磨成宝镜鲜念欲且息不得息两胥掖我髙于肩汝饥不能倩我饱汝亦劬劳堪自保世间到处有羊肠何必唏嘘歌蜀道当时只恨隔重阍不道重阍尚有门玉皇髙拱蓬莱殿一水盈盈碧海尊
　　楚宫词
　　可怜楚宫人空抱长饥老杨妃齿龉玉鱼鲜衞娘鬓薄金鸾小不逢一日春风吹何似村中荠花好鸲鹆难为凤皇舞夜深空洒霓裳雨悔不早嫁前村儿防索牵牛打村鼔
　　过故相长沙李公门
　　长安城中多息壤九衢岁月纷来往当年髙门今矮屋石刻狻猊坐深谷几回伛偻始到门几树公槐尚垂绿长沙公今安在海有沧田陆有海是时白龙常逺游四海晏然朝委裘羣公方睦足啸傲怀麓堂前操大浮我来寒色照晴光九衢积雪如羣羊盘旋路绕千回肠乃知太行之险不在逺如之直死道旁古来三让原不易我今难于一辞去安得中山黄鹄举缤翻下作空中絮采芝采苓须黑头课耕课织足自谋如何靡费不赀粟未解苍生一日忧
　　送金伯庚还山
　　槭槭西风生栁条送君入山寻药苗药苗巳枯实正饱长镵短镢凭君操山中人流光无情白日新白日不照臣心絶髙山嶻嶫石磵裂黄鸟髙举青呼搔头负痛看茱萸短歌行夜半欹枕梦不成宝剑半蚀无号声牛斗之间藏至精斗酒送君君便行
　　早秋送人北上
　　芦叶壮心惊凄凉似羽声一尊遽北发万里竟西行蓬梗人犹泛莲花气不平渐离髙馆下无处有平生
　　钱唐观水涨
　　客行无乐事一步不如归数日河鱼上千溪石燕飞涛青烟树小风恶乱鸿微处处牛羊下天寒深墐扉
　　鸎脰湖
　　西风鸎脰湖积水旷东吴岸树徽于防江天青欲无羇肠终日绕客计一舟孤买酒三家市萧萧夹岸芦
　　长安人日
　　三年长作客七日又为人旅馆浮双塔残灯作四隣尚寒花事浅近塞雁声频莫骋乘春意徒增百感新
　　挽卢九润之【润之老始作客客而辄死】
　　白骨藏何地新诗付落晖一生初作客匹马不同归人世交游少词场物色稀独怜机事尽应化野鸥飞
　　陆氏庄二首
　　出门何所往命酒即前期驱马翩然至流莺总未知水萦芳苑住天与艳阳私坐乆更啼鸟清风习习吹輭草堪留借流泉足洗杯春余池馆在吾戴接防来鸟倦羣鸥狎花迟细雨催故侯歌舞地归骑总徘徊
　　送陈清桥遵化司谕
　　可能无尺寸虚此鬓头花三辅试青简诸生朝绛纱蓟云寒竹笈边月静年华长日谈经处知君擅九家
　　紫闼
　　紫闼自生香声华满道傍百司方敬诺诸客又游扬伊吕无前轨萧曹竟末行三光凋不尽千载乐何央
　　宿山家
　　公等领丘壑四时开茂林竹风摇壁影松月堕窗隂野酌倨可恱病罢今巳深从来松桂里尽是古人心
　　送人之雷州
　　庾岭去犹赊居黎半杂华山藏椰子树溪落蒟苗花望月应千嶂窥天自一涯微官是何物秋雨送征车
　　太白山上方
　　拂雾跻危磴披烟数乱山一松承日起羣鸟送云还细溜经寒涩初苔得雨斑心驰缟衣使独此伴僧闲
　　山家为王员外
　　浚谷幽人宅中林处士家波涛上松树岁月满桃花童子调黄鹤仙人养白鸦客来何所事相对饮流霞
　　野坐
　　绿水行舟处青山命酒时片云能载日落叶自题诗山贾朝携妇溪渔夜就师薄言心赏洽数悮野人期
　　送屠田叔还闽运司
　　又送盐官去南过闽海云马蹄上氷响鳬影及郊分候馆踈寒柝行厨少暮荤惟应幔亭月迟尔白纷纷
　　若士
　　何来称若士泛泛起清风诗卷留西派禅心近北宗花明丹似女松老秃如翁前日天台去辛勤折数笻
　　苦雨二首
　　非旱即为潦皇天应弃民鸿髙千里雾鱼老一江苹料得禾多耳能令巷有人窥门犹未霁何日可回春嘉谷报成西愁霖烂作泥山椒鳬影合木末荇花齐江暗频骄鳄林昏屡悮鸡菜根三尺水兼巳没黄虀
　　月湖秋泛
　　秋入涵虚馆天闲众乐亭湖含七桥月人聚一船星此地祠狂客吾今老洞庭独怜双鬓白防破数山青
　　哭杨伯翼二首
　　世人无达识此道只论声独好君家事堪髙我辈名江云犹驻白湖水若含情今日翛园树交交闻几莺【翛园伯翼读书处】
　　道异龙分席心同虎负荆杨生喜任侠末路弥纵横死后诗当贵生时世莫名怜才自吾意天地亦何情
　　泛舟芦头堰
　　此日吾仍健诸君一小舟清风天上去落日镜中留草色承裾绿荷香入座幽飞鳬散江白归兴满芦头
　　驿邸不寐
　　村落不知更终宵乱鼓声荒厨无防入逺树有鸡鸣鼾睡嗟僮仆欢言隔友生此时正愁絶窗月下纵横
　　送吴山人治归黄山
　　黄山迢递白云飞黄鹤仙人拍羽归过雨千家榆火熟行春一路药苗肥贫交落落分烟海小隠沈沈掩昼扉惟有当年渔猎伴时来洒扫绿苔矶
　　甘露寺逢箕仲别
　　江南古寺旧知名江上相逢把臂行白浪在天扬子渡绿隂如雨润州城薜萝寥落经年别黄鹄差池此日情怅望隔江帆影动海天无路雁无声
　　狱中剑寄徐文长
　　宝剑萧萧风雨鸣摩挲水雪古今情不平最有人间事欲试曾无匣里声土蚀青莲文五色人言赤堇价连城谁能掘厥寒光浄三尺犹堪万里行
　　七夕送王使君
　　中庭坐见七襄移灵匹今宵感防离天上定言秋是夜人间自以岁为期东南迁次空回首西北流澌忽又驰使者不劳将石去年来杼轴更何其
　　访朱邦肃不值
　　马蹄无力过重闉防蹇前来问隠沦池水巳氷难受月梅花隔岭不知春柴门倒锁应髙卧草阁斜开岂避人酒禁近来尤甚从谁倾倒性情真
　　李山人賔甫读骚轩和韵
　　梧隂片片落中庭无事闲门尽日扃春水微风吹度绿晓山飞雨送来青从前大雅谁能作删后离骚自一经对尔不能辞酩酊酒星原是李家星
　　若邪溪独往
　　编竹为船任所之髙低白石上滩迟水波不待春生后山色偏多雪霁时到处溪边怜谢客谁家村里问西施小桥野店人争席缥缈松烟入午炊
　　章村道中
　　雪霁云开一径明花香日暖笋舆轻野山歴歴皆人姓春鸟交交亦自名怪石满溪惊驻马柔风吹酒忽闻莺种苓莳术村村好谷口何知有汉卿
　　扈从南郊纪事和朱于陈三馆丈
　　行殿钟声霁晓云起居方罢日才曛貂蝉捧剑皆常侍貔虎周庐尽北军络绎中厨输豹脔焜煌内帑出麟文近臣尤异防恩泽刺绣葳防五色分
　　扈驾祀方泽呈同行朱陈二馆丈
　　天回北陆揽羲轩日应南薰辟舜门泰折祥云承玉陛长安微雨待金根芙蓉丹阙鹓鸾丽杨栁青楼翡翠温不是六龙纷气象万方谁识圣禧繁
　　庄亭
　　庄亭树色晓生寒几处扁舟欲渡难白鹭窥人双眼碧仓庚呼雨一衣单东来鸱革浮天柱西去羊裘入钓竿惟有酒旗青不卷月明摇橹隔江看
　　扬州赠所知
　　双燕何曾归汉苑数萤犹自照隋堤天空月近我今到笛短琴长人不迷砧杵频年思塞北笙歌几处忆关西欣然道故何客易莫厌临风有滑稽
　　塞上腊日
　　腊日元戎出武威西风吹角塞云微汗沟泻冻胶金勒血泪凝丸打铁衣明月乍逢孤雁去惊沙还逐片篷飞欲寻毳帐无人说且向南山射虎归
　　杂赠
　　故人相见眼初明一架蔷薇似水平花径微闻风后狖草堂新听雨余莺衰年乆谢青藜役愁絶能无白雪声把酒劝君君强饮天涯华髪不重生
　　澄湖秋水练光开乞与诗人细剪裁小荇牵云游别渚新松扶日上髙台南风习习蒲葵卧西月微微桂艇来岁去如驰青鬓老知君双剑亦徘徊
　　赋得当年忆箕仲
　　击水闲歌海树苍东郊月吐值渔郎青山堕影过前堰白水回波入断塘宿鹭洲边江几曲垂虹木杪雁三行当年胜事同谁说都付春风一惨伤
　　山居赠客
　　太平时节一闲身朝出松间拾委薪渔去忽疑空大泽樵来还可当嘉賔野心荡漾随流水云影差池落近隣溪女能歌采莲曲钢刀如水刽双鳞
　　题鄞江先生庙
　　先生王姓致名君一字吾乡有庆厯五先生为杨先生适杜先生醇王先生说楼先生郁先生其一也乐道安贫以行谊文章为后进师王荆公为县令表扬之徴秘书不赴老妻收秉稚子拾樵晏如也庙食于郡东南里人新之予有是作
　　无怀薮泽一闲身有道妻儿不厌贫二仲频来相尔汝诸生迎拜俨君臣名将太乙青藜共庙与东华老树隣坎坎击鼍君至否纷纷椒糈玉为尘
　　观葬者
　　素翣照青燐啾啾鬼哭新园前无限地何处未来人
　　桃源
　　鸡犬三家夕桑麻一叶春安知天地外别有古今人
　　送箕仲
　　微雨来过楚水前半帆斜日挂疎烟他时明月应相忆丁夘桥边丁夘年
　　山中襍咏
　　老树横溪穏作桥故人惯饮不须招白纶巾上青山好日遣松风绿酒瓢
　　史相墓下作
　　落日低垂丞相阡狐狸穿冢出平田大碑巳断无文字惟有山僧说岁年
　　余祭酒公五栁庄【庄中台榭皆以归去来词语命名故诗亦用陶事】
　　贵游无事屡通书书满牀头只旧题惟有王粗解事一壶相见野亭西
　　江湖风物醉还醒日日山行复水行纵是春来多脚疾蓝舆二子一门生
　　看潮曲
　　千舻万舰逆潮来鼈子为门鹭作堆堤下唱歌堤上醉看潮人待转潮回
　　汉唐宋三太宗
　　禁里妖星拂剑红寝中积雪斧声雄如何三让为天子只有西京一太宗
　　杨王孙
　　王孙家迎乐游原一食才须十万钱不管北邙山下路白杨寒雨宿深烟
　　钓台
　　落日扁舟访钓台青溪红树独徘徊樵夫语我江天暗无可乆留归去来
　　送逺
　　送尔春江落照明西山遥指片云生也知明日当为雨且尽今朝一日晴
　　送客之蜀
　　琵琶送酒为君弹剑叶生霜发晓寒似此出门犹不易堪知蜀道古今难
　　送逺
　　江鸟如烟亦送春江花似水逐时新云光雨色无非客独倚青山作主人
　　哭句章公
　　从此诗文失主盟海鸥飞去不留情可怜栎社长桥月曾照诗翁散发行
　　僧院魂飞寄客哀门前白马几人来江村生计莱妻给海内封书骥子开
　　富春江
　　绿转青回似若邪兰桡终日乱荷花一江贮得春如海合把渔竿薄汉家
　　题畵
　　中原几度见兴亡有客登台吊战场不道渔撨亦多事坐移流水论斜阳






　　甬上耆旧诗卷十八
　　钦定四库全书
　　甬上耆旧诗卷十九
　　监察御史胡文学编
　　礼部屠长卿先生隆
　　先生别字纬真亦号赤水少时其家少司马竹墟公数称为异才司马尝夜梦苍龙入室及旦起先生适至心益竒之日与大司马东沙张公共相延誉名益重中进士除颍上知县调青浦在官建二陆祠延接吴越间名士沈嘉则冯开之诸公泛舟置酒青帘白舫纵浪泖浦间以仙令自许然于吏事不废尝有部使者入县言霪雨乆苦令日行水启闭得田苗无恙先生对曰公所见负郭者耳他污邪渰没甚多今何敢隠民疾苦以此欺公使者絶叹服稍迁礼部主客司主事进郎中其在曹好客益甚而槖中屡空时解带付酒家稍取供客王季夏太史为作销带行纪之西宁宋小侯少年好声诗相得懽甚两家为曲宴杯防烛灭每极子夜遂中白简解组归过吴中由拳父老为敛田千亩奉故侯请从泖浦卜居先生但与饮数日谢归自束发名髙睥睨当世为诗文任心纵口以此自豪尝集词人四座戯为叶虞叔咏松斋李之文咏芙蓉池各限数百字言笑中须臾巵酒二诗并成又与客对奕口诵诗文我诵彼书书不逮诵自叙其所作以为姿敏而意疏姿敏故多疾给意疏故少精坚今所传由拳白榆采真南游诸集皆未尝具草之笔也既不仕乃遨游吴越间歗咏山川自矜出世已而溯旴江登武夷穷八闽之胜阮坚之为晋安司理以癸夘中秋大防词客于乌石山之隣霄台名士宴防者七十余人而先生为祭酒棃园数部观者如堵酒中乐止先生幅巾白衲奋袖作渔阳掺鼓声一作广场无人山云怒飞海水起立林茂之年少下坐先生起执其手曰子当作挝鼓歌赠我快哉此夕千古矣已稍倦游归里门客益辐辏每置酒不过一更辄更然烛坐斋中塡乐府词十余纸命善歌者王子长为定防拍唱之随去其繁者自脱手至上口时所存率十之四有御史行部遣吏白旦日早临家人请脩具然先生实无一钱且偃卧榻上家人不敢复请日向昃适西陵某公遣使者来购文以白金具札为寿先生即起召使者入问发缄立撰文并作报书遣使出门日景未尽即以金尽付家人不启视及晩年家益贫更出游人间阻冻金阊作歌从李叔乞米自嘲自戱读者怜之复留连虞山狼五间判年始还未几遂寝疾先是吴人孙荣祖挟乩仙称慧虚子先生笃信之及疾革犹扶牀凝望几慧虚飇轮迎我怅怏而卒得年六十三其未行世诗文名绛雪楼集尚数十卷藏于家
　　先生异才天纵横视古今里中父老传其饮中下笔杯影尚摇歌声初转一挥已满四座尽倾莫问得传千载只言取快一朝亦既极词人之豪矣先生论诗谓杜陵自有髙妙独立处今人徒尚其麤朴岂为知杜陵者可称笃论生平北面沈嘉则先生推其七言古诗海内独步故先生于此体步骤亦适相近当其意得处山奔海立斯亦一奇也余尝谓录古人诗要当于彼法取其独擅者耳近家选长卿仅存一律复非其所意得使前人才气于何得伸竟陵录温李诗欲全以我法掩彼风华然温李亦何可掩也余既定屠先生集合于虞山所选读之始一快时谓李供奉而后先生一人而已正以其才略同也
　　短歌
　　乔木多隂旷士多怀忧来无端西风鸣哀【一解】
　　无登髙台以望絶逺浮云纷驰白日何短【二解】
　　晨登昆仑以临具茨四海虽广不容须眉【三解】
　　太行可登海水难测裋褐行歌若出金石【四解】
　　善哉行
　　来日大难地耄天荒花开不饮叶堕空伤【一解】
　　秦望三山以临洪波金棺之下白骨峩峩【二解】
　　富贵无常霏云流霞时移运谢王侯布【三解】
　　人有美酒天有良宵何以为驩打鼔吹箫【四解】
　　畅适岂诞沈防不昏客来笑歌客去偃门【五解】
　　世人无稽盛言八公起眎茫茫白云在空【六解】
　　震旦篇寄吕充符
　　吾闻九州外别自有神庭二曜未曾到四照花常明瑶台万玉户玉户开峥嵘苍虎守阶戺桂树夹两楹灵药无不有瑶草冬夏青神人何旷朗幡幢光烂盈容顔氷雪皎衣裳云雾轻所语非世事恍忽而噌吰口不设毁誉心不藏爱憎吻距靡伤害澹然寡撄营但感沧海变不问人代更昧者谓迂诞曲局安足倾此土本秽浊伤哉朝菌荣何当炼金骨白日翔太清
　　临淮晓发
　　行迈一何早驱马出郭门马足践严霜北风厉寒原时方属青阳褐衣苦不温侧身望四际烟沙莽相屯落月白无色天星丽以繁山川旷萧条霜露空草根何人驱马来疾如流星奔但各东西驰不复交一言伤哉行路难逖矣劳心魂
　　闻沈嘉则先生与汪长文游四明山作
　　四明迥竒絶独立东南州上与元气合下见沧海浮烟霞日莽互何人穷其幽二君防髙足能为十日游白云度千岭青天开双眸扪星帝座近得句山灵愁倦来卧萝月海风吹萧飕洞天閟瑶草何时寻丹丘
　　南滁大雪歌
　　昨日何日故人一尊虎丘月今日何日马头十丈南滁雪昨日何日金陵管弦喧酒家今日何日闗山石裂穿寒沙从来雨雪多江北囘首江南泪沾臆所以古人忆河梁昨日之尊那可得西风太有权浊酒都无力冷如鬼手捉马鞭狐裘蒙茸亦何益寒山日落牛羊眠往往茅屋见人烟茅屋人家絶可怜黄茅飐出青松颠自住山上屋还耕山下田童子捞鱼溪氷边女儿卖酒工数钱三家五家自来往年深不问城市迁门前雪花大如手万片琼瑶写枯栁火煨榾柮啖蹲鸱藜羮麦饭地黄酒生游死葬寒山下一生不向长安走而我胡为氷雪中马蹄踏破行千峯繁华富贵转眼空山中之人笑杀侬
　　沛县登歌风台吊汉髙祖
　　彭城沛邑汉帝宫山川峭拔风土雄三月驱车犹烈风髙天卷沙白日蒙牛羊散野城郭空我来不见隆准公但见平原草绿寒花红隆准公英雄哉亭长去帝王来去时萧萧提一剑来时千骑万乘驱云雷椎牛置酒燕汤沐黄屋左纛虹霓开前殿歌风气逾猛后宫击筑声复哀百官欢呼父老醉酒酣日落登髙台当时王气收豪杰霍然起他人裂土握重兵公也仓皇奔迫不得止须防剑光奋义旗指函谷一破子婴死鸿门不能惊巴蜀不能喜黄石为之用白帝当之靡韩彭如狙项如豕往来大业五载耳世上英雄有如此吁嗟乎咸阳宫殿空苍烟彭城故都无墓田神州赤县掌上悬公也归来奏管弦管弦欢娱欢不足急雨飘风一何速沛上山河巳非汉邑中父老死相续故宫曾无片瓦覆藤萝倒挂野人屋歌风之碑烟霞磨灭不可读遥望芒砀郁乎髙丘青天不动黄河流大云垂垂幕其上龙蛇虎豹纷蚩尤千秋万岁后魂气当来游
　　山中吟
　　我家海上之青山山头白云时往还藤捎细月行花里水溅空岩洒竹间仙源有路春常入石屋无门夜不关踏花只共野人语荡桨真如沙鸟闲自从奔走江南道马蹄半入红尘老生平耳目非我有俯仰眉妩向人好岁月其如石火何却逐浮名丧至宝昨梦丘中人题书寄深省既报青山空复言白云冷山空云冷胡不归荒猿呌破秋天暝四明回合无风尘八窗髙敞开星辰洞箫泠泠响空碧凌云一唤樊夫人樊夫人偕云华不知何年栖紫霞十洲三岛俱为家粲然忽启玉齿笑笑我不归寂寞羞桃花桃花烂熳红映天垂杨婀娜春风前野麋乱饮幽涧水仙防倒挂洞门烟偶因骑马冲泥去忆得铺花扫石眠
　　刘御史歌
　　丞相怒烈士戍骢马来烈士灾隂风萧萧神灵哭不止黄沙荒荒烈士死吁嗟乎刘御史辽阳天黑白日没下有猰防上有鹘磨牙凿齿据其窟山鬼不敢吊河伯不敢出妻子那及收骸骨呜呼噫嘻何人杀孔融何人杀臧洪男儿出身报天子俯首屈死蓬蒿中云旗猎猎红满空天兵下来冲烟虹将军十道开宝弓谁当迎御史上帝特遣关龙逢关龙逢握公手酿天河挹北斗拂公尘埃饮公酒人间防巇天上否游戏白玉堂逍遥黄金牖椒山青霞亦公友自公去矣廓氛霾天清地朗云雾开墓前铜雀化为灰塞外金鸡谪戍回公不在矣使心哀我哀何为公不答仰视髙空寒飒飒白云苍茫九关合乾坤转毂人事迁天子下诏褒忠贤鬼蜮射人虹霓障天歼我烈士古路边荣以大官宠大篇子孙仍赐緜上田蕙殽桂醴焚纸钱年年寒食墓门烟
　　青谿道士吟留别京邑诸避好
　　青谿道士餐白石扫地焚香坐空碧月映蒹葭秋水寛雪覆栟榈暮云坼山深路僻无人烟沙冷天空留虎迹可惜一朝不自坚来作朝中兰省客烈日骑马堀堁中搔首乾坤嗟迫迮下笔连蜷雌霓气吐舌夭矫丹霞色雄心不除侠骨存十年学道亦何益何物美器横相加借借声满长安陌长安大道连平沙王侯戚里纷豪华银台画阁三千尺绣箔珠楼十万家省郎卜居穷巷里车马趋之若流水争设琼筵借彩毫朝入西园莫东邸摛词尽道李王孙执辔皆称魏公子主人轰饮醉向天淋漓红烛落花前银汉半斜沈夜柝繁霜歌罢弹哀有客醒然不御酒独拥香炉对暝烟吁嗟乎美服人所指器盈神理殃为欢尚未毕含沙已在旁匹夫睚眦脩匕箸恶声狺狺安可量子兰谗屈平登徒毁宋玉请奏相如琴未灭淳于烛祢生鼓吏慙未能幼舆丘壑无不足青天何髙髙白日去莽莽出门眼看北邙山令人万事抛漭瀁玉柙珠襦寒雨中金罍宝瑟髙堂上不闻黄鹄游洿池岂有神龙挂鱼网我欲掩口笑古人古人英雄亦不达子房赤松待兴汉范蠡五湖须霸越即如防庄与灌园安用云台悬日月马蹄鸡肋空有无欲休即休何所图亦不用百官祖道集征卤亦不用君王诏书赐鉴湖一骑萧然下风雪空壕斜日啼城乌耻为执虎子宁待车生耳懒视张仪舌不问待诏齿是非野鹤鶱孤霞恩怨金鳷擘海水脱我今日之黄尘还我旧时之白云王绩罢官因坐酒介推身隠讵须文风雷不能为之驱隂阳不能为之铸竒鹰翻然掣金锁碧落茫茫堕秋雾铜马当年悔陆沈自怜黑发早抽簪当年杨栁黏天碧绕屋松杉满地隂故人他日如相访万树桃花何处寻
　　韩蕲王花园老卒歌和吴渊頴
　　中原烟尘涨天起汴城日落大旗靡翠华北去泥马南坐拥西湖衣带水蕲王徒步起行间百战驰驱剑光驶金牌昼分玉塞昏三字狱成岳飞死王也搤腕气冲冠鸟尽弓藏痛唇齿飘然角巾归西湖自号清凉老居士湖边花园春色妍亭亭百卉红烧天守园老卒鬓发短白首闲就花隂眠蕉鹿呦呦蝶栩栩石头为枕苔为氊黑甜正熟履綦响王来蹴起始矍然头颅若此隙驹过长日如何只髙卧相公勿轻灌园人渭濵垂钓淮隂饿龙泉补履鎌刈葵闲却英雄无事做王叹此叟气何豪与尔十万金错刀青雀楼船贯月上红牙歌吹遏云髙少女如花杂賔从鬅鬙白发炤锦袍口衔叵罗海雾卷手挥如意江风颾酒酣指防挂帆去鸣笳叠鼓凌波涛夷王倒屣迎上客帀地毺布瑶席光生珠贝蛟人探寒透氷绡龙女织赵氏璧玉连十城石家珊瑚髙数尺归来大艑韩王欣豪杰计倪少伯伦胷中之竒聊一见游戏仍卧花隂春吁嗟乎古来英雄何可测骏骨往往埋埃尘尉迟微时曾鍜铁王猛不遇行负薪为龙为蛇古所叹从此不敢轻相人
　　重过桃江别业
　　当时落拓不足论挟书醉眠桃花村黄鹂呌断春雨色白鹭窥破新水痕身世溟涬游太上风物依稀似陆浑何人唤我出门去匹马萧萧南北路两足皲皱涉氷沙双鬓凋残栉烟雾燕台骏骨虽见收汉宫蛾眉易生妬幻泡浮云掷一官亲防天子赐黄冠入山面壁终有日对酒逢花且尽懽此地重来恣笑谑十载羇栖宛如昨凄怆似隔武陵鸡须防亦是令威鹤红桃碧栁风正柔野浦回塘水乱流轻桡铁笛吹欲裂锦罽银筝弹不休伯伦生着酒徳颂无功自署醉乡侯古人多好托此物但言浇愁吾不愁
　　汪长文芰荷亭歌同吴茂倩董阳明叶虞叔
　　山家楼阁沿溪入复道层阶上千级青崖寒嵌丹房深栖鹘巢鹰手可拾夜卧不知云雾多朝来但见衣裳湿排空一步一崔嵬陡然絶顶孤亭开金沙细涌花源出玉蝀横穿树杪来亭前日午桐阴堕解衣烹茗焚香坐山花蹢躅红半残野谷筼筜绿万个溅溅响水到池平池上田田荷芰生斜光冷浸玻瓈濶倒影晴窥须髪明一时同游总廖廓超名理兼清谑腥风挟雨闻虎罴絶磴将雏下猿玃谈宜松外麈尾悬碁爱花间子声落此时散髪梦羲皇世界不知何处着布袍方冠意萧野主人恐是避秦者樊榭人归霞自青葛沙冷泉犹赭旧是仙都好卜隣把杯共酌松杉下与尔将营采药乎为余先种桃花也
　　神钩篇赠李子年
　　吴人铸剑天下无二子精灵双可呼雷鸣电击势飞动夜深妖血犹模糊水犀十万压罗刹光闪吴钩白如雪提携在手鬼夜愁横行东南摧越絶仰抉浮云六合昏俯斫海水蛟龙奔李生才气有如此无乃古铁之精魂君不见荆卿匕首往不回终作秦王柱下灰子房偃蹇遇黄石灭楚兴刘起三尺古来英雄真不同意气横天贯白虹
　　阻冻金阊从李叔乞米歌
　　金阊城边暮飞雪朔风如刀冻欲割灵胥无灵怒涛死沙头黄狐吊黑獭鴐鵞僵仆秃鹜愁层氷胶舟不得发长年肤粟生寒疮舟中布衾冷于铁都城豪华万户连朱楼红罽霜满天公子貂裘匼匝外佳人宝袜毺前绣閤温温二三月飞觥行炙纷流泉兴到轻身便走马醉来纤指犹调弦黄冠道人独萧瑟孤舟十日断火烟此时趺坐政暝寂内餐元和咽金液隣船翁媪无欢声顾我僮奴有饥色僮奴哑然向我笑终年蒲团讵得力浪说成丹丹不成空谈辟谷谷未辟道旁揶揄多鬼市天上逍遥几仙籍弃世何羡丁令威误人大是浮丘伯满口沆瀣腹枵虚秦皇汉武饱可图瘦得形骸已骨立乘鸾控鹤何时乎宁为执鞭厮养卒不愿拂盖神仙奴大官巨舫泊河浒日日吹笙复挝鼔道人转受仆辈瞠汝亦为官竟何补昔恐侏儒良以卑今向监河更自苦前身无乃若敖鬼此日谁为翳桑主满城尽是陶壶奴何处得有谢仁祖
　　夏日怀友人
　　松风消大暑长日坐髙林路断千峯合天垂万木隂偶然成客梦一半是乡心得句无人赏年来欲废吟
　　春日怀桃花别业
　　缓步踏江村沙晴晩日暄偶然逢野老相送出柴门曲岸隠渔吹平桥落水痕归来坐长薄星月饭黄昏
　　潞河晩泊
　　回浦落帆尽长堤带郭斜暮烟平吐树春雨薄沈沙白艇藏渔市黄茅覆酒家一瓢云水外不复问年华
　　同胡明府登佛塔寺
　　风急髙天迥孤亭落日闲松声疑卷壑云气欲沈山古佛疎藤合层城独鹤还冯兹问寥廓吾意薄尘寰
　　幽栖
　　独爱无人处幽栖不用名竹鸡啼午寂松鼠落枝轻芳草初平路春溪欲上城萧然吾亦得扰扰自劳生
　　游淀山湖
　　扁舟凌紫氛萧洒絶人羣浦暗遥吞树湖空不碍云浪推沙鸟出风挟寺钟闻故有沧洲癖徘徊眷夕曛
　　彭城渡黄河
　　彭城临广岸俯仰霸图空白日照残雪黄河多烈风所嗟人向北不似水流东回首沧溟曲山山云雾中
　　元夕集司马公宅
　　同是春宵醉今宵乐未央花明天不夜尘煗月生香人语朱楼细箫声碧海长绛河低欲没犹进九霞觞
　　鳬园
　　信是归来好江东旧布衣池成蛙自聚金尽客应稀家以栽花冗身因食蕨肥野鸥飞不去吾性本忘机自知官况薄何以鬓毛斑才退名兼损家贫身转闲禁方留石室副本托名山讵有飇车降翛翛天壤间
　　再送龙君起
　　结屋傍渔家春溪浮落花云中汉鸡犬野外晋桑麻但使心无累宁忧生有涯游仙事非诞真见枣如
　　送张君明入楚
　　楚国亦千里君行入郢烟僧庐衡岳雨骚客洞庭船雁气初沈日鸥容尽写天江蓠应可撷把酒听哀
　　旅怀
　　踪迹寄浮萍江湖老客星吾怀犹莽荡天意使飘零阅世头堪白看山眼独青故园丘壑在归去学沈冥正好乘凉坐胡为触热行一瓢成浪迹五岳亦虚名赤日林间出黄埃马首迎有身真大患七尺役吾生足下九州屐囊中五岳图生平负意气不必问头颅陵寝周秦道衣冠梁宋都故园朋旧在饱饭对妻孥野旷紫叱拨山深黄栗留本为乞食去兼作采真游汗漫凥乘马逍遥杖剜鸠乾坤容放达何处不莵裘
　　闻田叔罢官
　　薄宦二千石危途三十年犹嫌归巳晩谁道罢堪怜亟问栽花径先寻种秫田吏廉闻似水行李定萧然羽书西事急烽火达郊关牢落悲行役艰虞想故山无烦叹宦拙且喜得身闲生计团蕉在怜君鬓发斑
　　重熙洞
　　古洞千年閟灵山一夕开入门岚作雾击石鼓如雷地脉穷难尽天光照却回孤亭当涧戸徙倚坐寒苔
　　润州怀古
　　潮满空濠集暮樯雁冲寒树下回塘清霜画防新屯垒碧血妖燐古战场地肺三茅通白下江心一苇限朱方山川无恙英灵尽读罢残碑又夕阳
　　哭张大司马
　　江海凄凉易夕曛东南灵气走氤氲门前马散留青树湖上尊空吊白云双涕可能酬鲍叔寸心原自许徐君欲挥赤电扪羣帝阊阖门深哭不闻
　　赋得乌衣巷送周使君之金陵
　　春风深巷旧豪奢骏马银鞍日未斜朱第空梁曾海燕白门垂栁自宫鸦草香辇路销金粉花发江城问酒家君去定寻王谢宅大帆明月向天涯
　　嵩泽吊袁将军
　　黄雾春天海浪惊斜阳江上哭残兵野禽飞上将军树田父来耕沪渎城剑蚀土花秋后老血侵鬼火夜深明羊昙清唱桓伊笛并入萧萧暮雨声
　　永明寺与伯贞先生坐语
　　寺门瓦落挂霜藤闲与君侯说废兴秋老紫苔生卧佛日斜黄叶映残僧蠧鱼古壁销千藏风雨空堂暗一灯解识此中须悟后昆明劫火向无凭
　　酬邬汝翼见赠之作
　　婆娑吴越问前朝来往空江送落潮佳句全从僧舍得雄心半向酒家销寒山到处容双屐野艇无人挂一瓢不为西风伤岁暮乱云归去卧金焦
　　新鸎
　　初来阁外弄春晖上下花间试学飞小语未全调玉管薄寒深自防金衣龙池万栁栖应怯紫殿千门见总稀九十韶华愁易老啼残红药绿应肥
　　慈防寺赠于恱海支二上人
　　九月盐官客思增偶来萧寺得髙僧寒潮满郭喧秋梵老树当门照夜灯万顷鸥鳬连海筏千家烟雨散渔罾闲房一宿清如水梦踏蓬莱第几层
　　赠李本宁廉访
　　生平耻附夜郎名斗大东方堇子城楚泽于今真浩荡越兵自古号纵横分予一半龙门客让汝千年牛耳盟况已泛舟香水浦避公近或在蓬瀛
　　石渠虎观旧师儒共说今官非故吾人望文星髙北斗天教仙吏长西湖六桥松栢埋弓剑十里荷花泛舳舻名重李邕丰采异出门士女看倾都
　　送长吉诸孙东还
　　年来何日不思乡却送君归欲断肠闻道小园刚半亩不愁无地种垂杨
　　女瑶瑟【附】
　　瑶瑟字湘灵长卿先生二男长金枢次玉衡女即湘灵俱能诗金枢娶宛陵沈氏天孙亦有才先生每诗成辄竞相写和所填乐府词立唱之兼被丝竹人谓先生可方谢太傅家庭笑乐亦古今佳事也湘灵嫁为黄生览妇早卒先生志其墓刻诗曰留香草
　　采莲曲
　　六桥垂栁两边分日暮吴歌隔岸闻只解莲花如粉面不知荷叶是莲裠
　　澄湖日暮芰荷风白面郎君宝玦逢野水夜摇青雀舫却迷归櫂水云中
　　闻大人自颍上抵金陵作
　　灵迹从来擅建康才髙多爱水云乡石头城下芦花白燕子矶前江月凉夜露未寒当七夕秋葵初发候朝阳登楼极目关山渺肠断虾蟆金粉场
　　秋思寄览
　　澄光凉露白商节气萧森愁逐朝云乱思因夜雨沈春罗沾别泪秋练捣寒碪鸟宿人烟暝萤飞松影深闺帷怀逺梦关塞忆归心赋就长门怨歌成团扇吟苍茫河汉邈迢递客星临纵有髙山调徒悬绿绮琴
　　太常少卿余汉城先生寅
　　先生本字君房晩年谓古君房尽非人改字僧杲学者称汉城先生自儿时即异里师授句读每为所屈及壮益喜读秦汉以前书倡为古文凡为名诸生二十余年孝廉十二年始举进士官水曹督制赐俺荅妃三娘子袍及犒边士锦衣日有支发未尝干一钱凡省缣及金俱贮所司人谓余水部真如水也方检校六科廊廊故有庋阁上贮丝绵先生尝假息其下忽闻阁上大声云余主事迁去可惜然阁上实无人次日命下迁礼部员外郎先生尝谓国家一铢一粟俱有神明防之守者蔑视必不祥盖指此也进郎中上正风俗十事疏出以按察副使视学陜西请谒一无得入即御史所首录士考居下下最慎乡贤名宦二祠谓乡先生非国中大贤岂得冒祭于社循吏尤不易得必若所祀郿令诸葛京斯不愧召杜矣京盖诸葛丞相次孙也稍迁左防政改山东居官所信者心所谨守者法宿讲求国朝典故灼有定画及临事更问宪章若何持操廉白期为国家节用监司俱以费不给请先生独否人虽阳服之而心龃龉不堪也遂以积忤时上疏乞骸骨再起福建再乞休故事凡以病赐告病巳得召用若进官即不更出时遂加先生太常少卿致仕意尼使不复用也先生性亢厉受不党之气狷然独行与同乡顔御史鲸孙观察光祖并以气伏一时家衣食裁足性顾慕义倡置田百亩奉社祭酒沈嘉则先生养其老既里居身擅文章之事然耻以其笔札资身树交养声名所从交游甚寡岁时往来惟老诸生朱一诚及羣从子弟数辈与沈文恭公少同研席及文恭枋国先生意漠如也至垂死乃以一剑一书赠文恭曰别我老友初先生梦人与语君命若孔子至七十三竟无恙后二年奉川产一麟持献郡中太守使吏来白先生曰吾其死矣未几遂卒文恭铭其墓曰君持此道游于世宜偃蹇能巻犹可不卷辱将大故吾不悲其不合而幸其能巻虽然先生之不合天也非尽天也其善卷而去之果幸耶抑不幸耶悲夫
　　余尝读农丈人集论其文既详言之矣至先生之诗癯而坚质而峭介然之色絶似其人足自成一家而先生顾欿然自谓于诗涉其藩未能窥其奥意专以其古文词上追千载然则先生所欿然自谓不必传者正其所必可传者也
　　木州岭谣【为某嫠妇作】
　　莫登木州岭岭髙天地迥悲风日夜深豺虎纷来骋岂无一心人上帝不曾省【一解】
　　上帝不省妾有夫上帝不省妾有姑有夫不作庭上人有姑不作旦暮身一呼上帝怒再呼上帝嗔上帝聪明妾不辰【二解】知汝虽飡花知汝虽茹草不飡并蒂花不茹合欢草岭脚水粼粼岭头石皓皓一死表吾真区区焉足道【三解】木州岭下无名村中有石阙悲黄昏不愿红顔当日存但留白骨今人论风雨为汝寃葛藟为汝尊谁家妇满人口木州岭一何厚【四解】
　　独鹄篇【为马节妇作】
　　吾闻女荀郎四镫挂空壁衣带柔自纒粉书不成画文姬蓬跣何殷勤酸词片片落髙云弹出笳声对笳语莫遣河东夫壻闻白骨宁有知妾心良不欺使君慎勿前致词独鹄独鹄使我危心不忍哭
　　自西渡至姚江作
　　夕发西关津薄烟羃洄渚安漫延其波无冒刚涛怒遥光忽暝灭归翮亚相旅轻帆信雨飞坐乆失烦暑山椒襍野燐夜深照石虎歴歴贵者封名卿入荒土去者集灌木来者艺丛楚龌龊自有徒幽忧不如鼠
　　赠别黄说仲
　　长安陌上人如螘不辨风霾日常紫男儿无赖七尺强白昼相看昏黑似天台黄君泃且美赤城霞气差可拟一经何足了吾生独挈昻藏走燕市驺衍不作剧辛死碣石空宫入流水孤塾经年没野蒿絶大鱏鱼尺有咫由来倒屣都漫语英雄欺人那有此丈夫何处不伸眉何必侯门蹑朱履况君正是青年纪万事俱从双鬓起行矣黄君善自喜
　　太息行送姜太符黄门北上谒补太符尝以言谪广昌边尉既服阙乃北
　　太息复太息霜风疾如织急霰堕隂崖涕下不可拭英雄流浪若漂梗神采不发空项领忧来匕箸忽欲堕且尔进前呼舴艋我自揶揄人人亦睚眦我何能剖向渠许大真礧砢往年曾问昭余祈可怜无水照须眉飞狐关外黄鼠肥朝餔夕餔徒自嘻量移忽经具区泽皇天降割真太迫草土微臣祗皮骨扶向人前欲谁借长安道上多倥偬不似当时行步工湛卢黯惨色屏营天子正坐飞廉宫飞廉可望不可即羇旅伤心看列防狂霾终岁沈蓟丘易得蹉跎在京陌丈夫如海任流澌安能穷守妻与儿双眸浩荡有如此得意云霄竟是谁
　　傅侍御行【有叙】
　　傅御史言事得罪诏杖谪戍定海徐给事乔李二御史俱以奔救贬官三等徐信州人与余厚善
　　傅御史累绶都官正自此何独东来泛江泛泽国荒唐泣泰隂絶与周庐不相似山川呵防纵有灵巳走风尘四千里今人皆言御史好君为御史官不保信州给事我友人急难疾于风雨蚤乔君李君真丈夫忧来万事青天孤乃知富贵不足有昨日内召今泥涂禺之神黄帝子掌我东海万年祀岁岁冯夷供肃将幢出没波涛驶蛟螭充巨割鼋鼍当小鲜江豚纷百拜窫窳赞大贤焦釜漏无极柱在洪荒前绿字大于斗髙颂三山镌骤尔闻之魂直洒君来对之何不可尔时溟涨倍往日天吴横决崩雷疾水府茫寒未易寻咫尺吁嗟风又失烛龙之事毋尔为又况不在东南陲昆仑使者传双翼今年未讯扶桑枝劝君且饮东海水劝君且飱东海米朝廷恩数良巳多放君白日来蹉跎
　　送戴仲徳游秣陵得髙字
　　烟雨积江臯江声日夜劳春方开浩荡客自美游遨六代存黄鸟千山上白袍古人都寂莫转使酒杯髙
　　赠陈处士
　　古道已嶙峋鸿蒙信有真乐贫甘一世守拙让千人有酒堪彝鼎无名自凤麟因怜抱罋者终日汉江濵
　　浦口别周国雍户曹
　　卒卒竟何情靡靡自不平乱山髙执手孤树逺吞声精爽邀鸿鹄芳香托杜蘅那能轻此日不与重吾生
　　少司马范公邀游谿隠二首
　　杳杳知何处飘飘不自持精神知地别耳目恨来迟莽荡千峯出虚空万象披晩来岚气合不辨有推移窟宅俨仙真云霞亦是尘山川劳起伏日月借嶙岣大海遥光起髙空爽气新薄寒犹户牖清梦满松筠
　　鲁桥村
　　半景临墟坞双榆辟里门秋风吹巷陌落日散鸡豚野外桑麻濶山中父老尊喧喧村酿集赛鼓正黄昏沈嘉则李賔父携尊枉饯赋别再用涯字
　　君意尊罍近吾心道路賖暂时烧短烛一醉失天涯乌桕全无叶款冬正着花更欣篇翰好多赠不为奢
　　雨后滩行
　　云帆未可赊雨外更天涯日日緜蛮鸟山山蹢躅花松根青艓子溪水绿人家见说滩头浊朝来几尺沙
　　从张大司马湖上雨归
　　冒雨怜于迈从公又雨还万山知汝健双屐笑人闲穷海隂积空堂朔气班登楼髙自遣犹得俯尘寰
　　挽杨宪长
　　前路明如画如公未可归山川纷雨泣天地忽霜飞博硕皇家榦丰棱海国威无端双白鬓坐使万情违
　　痴絶一首示文融
　　霜影无端白烟丛有意青漫将闲岁月强作老娉婷苦县人难遇雍门泪易零生来痴絶甚肻使一朝醒
　　汪长文治具湖堂对菊
　　逸兴大湖飞苍茫上白衣地行人共老霜与菊同肥逺气通秋壑幽晖散夕扉杯行天汉转直犯启明归
　　闻祝曼期客燕都寄赠
　　九霄空濶若为谐漫说长安十二街醉后只曾谈古侠饥来絶不吿吾侪有时偏袒金襴衸何地狂呼绣缬鞵曩日诸豪都莫问夕烟衰草自荒厓
　　九日沈征父周国雍二选部邀游清凉山寺
　　指防禅关处处清偶因佳节作山行无端秋满只陀树有漏人投舍衞城白草不知残照合青山忽放大江平此中旧事君休问我辈今来足主盟
　　七旬生日防诸君诗赠奉答兼有追慨
　　寂寂寒灰故不然星星宿火絶无端齿牙未必真相借髀肉何须苦自叹皦日行空都莽荡闲云在水自泛澜故人真是天留住不记田间旧竹冠
　　愁来何事好开襟微雨初收正薄隂百道诏书山海使万年天步野人心黄河命脉安如昨紫塞风烟浄到今太祝祠官俱望幸几时清跸翠华临
　　世事何曾赖木强俗情端不羡疎狂从来一节堪天壤未必千秋在庙廊海谷投竿云总绿江壖披襫雨初黄看来不是神仙相琥珀空劳发夜光
　　送包明臣之任潮阳簿
　　闽瓯南并古明州莽荡风烟涨海头溪洞水腥常作雾桄榔叶暗不知秋琵琶洲畔蛟为窟甲子门前蜃是楼只有罗浮山色好萧斋长得破孤愁
　　送定于柴公观察江右
　　旷度长才总总殊早从茂齿握专符云深庐岳飞长瀑天尽鄱阳出大孤青帝元神开首路苍生大命在前驱殷勤更切平生泪未敢临风洒白毹
　　舒倩入闽怀赠
　　翠水苍厓郁未开君从何处访蓬莱桓伊得意唯三弄毕卓埋声祗一杯荳蔲有香闽土在鹧鸪无梦越王回有人地下都相恨何日封泥到夜台
　　沈嘉则见过赋赠
　　园林初霁较精神扶杖来过满地春故作烟霞供鸟语急收风雨为花嗔踈篁入户闲相得片石当轩狎几巡惯着绯袍怜白发尊前更比绛桃新
　　侍司马公发疃畮至茂屿十六韵
　　遵渚有余清看人白鸟明遥分平野色乍入大江声旋旋空蒙失嶷嶷积翠生短柽当岸立老鹳逐陂行进艇枯河涩扶笻絶巘轻危峦骖别榭神瀵堕前楹日月频挥掷山川暂合并双眸凝不极一啸意难平壮志听鶗鴂髙怀讯杜蘅交情多巇世事太纵横珍重鲥鱼脍寻常竹笋羮奕过天再旦卧至日西倾有地恣幽讨无时解宿酲干云栖老石苦雾罩荒坪万虑缘于俗千年好是名沧洲鸥鹭在敢愒旧时盟
　　游四明山二十四韵
　　泽国髙寒气秋旻廓落情山经标特胜仙籍侈多旌凌厉眇三岛遵循隘九瀛刚风鼔蓬勃朗宿错经营窈窕谿初发趦趄岭欲惊翠涛储万斛紫雾羃千楹瀑迅昨宵雨云干此日晴牂羊愁防躠俊鹘快纵横珞琭开屏势琮琤引吹声八纮真汗漫五岳浪铿鍧自作担簦去难论戴釜征葛洪原有约禽庆独何名孤啸神霄半双眸大海平华旛通太乙藜杖倚长庚鳷鹊遥相劈鹍鸡午乍鸣青菁炊作饷白袜裹为程喜剧歊氛絶骄多袷袂轻纡行蛇出谷小坐雁分坪矫首徇灵塔缘袪耸化城芝童纷出瞷毛女怳来迎许寂剑何往刘纲榭巳倾荒荒都信足黙黙但盱衡犹隘寰中在何时海外盟偓丰应咫尺荐我以双琼
　　哭思质王中丞絶句
　　涨海连天无尽期子胥日夜泛鸱夷西风作浪鲸鲵泣潮去潮来总自知
　　曾提一剑大荒西落日旗翻太白低石马墓前髙几尺萧萧风雨夜闻嘶
　　渡滹沱
　　一片桑干水气昏白云空碛大河吞马头帯得冲星剑夜夜回看古蓟门
　　沈肩吾太史屠田叔比部饯别郊外时余下第东归
　　剧人最是艳阳天何地春光不可怜君自慨慷吾自醉忽无言语只挥鞭
　　沈嘉则客海陵于髙生之往也作絶句寄焉
　　白发毵毵映水遥一生长寄木兰桡蓬莱山下深无极闻道年来只及腰
　　后夜长虹下烛溪寒江不动万峯齐楚天只在繁星外一望同君一倍低
　　送李亷甫节推凤阳
　　海薄峯迥龙虎扶古涂山国是中都此间父老今何似定忆髙皇旧赐酺











　　甬上耆旧诗卷十九
　　钦定四库全书
　　甬上耆旧诗卷二十
　　监察御史胡文学编
　　石盂山人汪仲安先生坦
　　先生号识环中丞雷峰先生子也少擅异才于书无所不读初爲诸生应省试筮得蛊之上九慨然有遗世意因作髙尚赋以见志妇翁太宰闻荘简公先生以太学生至京师闻公方在天曹先生深自匿耻借太宰爲重足迹不轻践其庭闻公贻之尺牍报书率言国家生灵休戚大计无一语及儿女寒暄其志操乃尔既稍以门资歴官藩幕虽在簿牒间未尝一日废书所至輙登览搜古凡作吏十余年非其所乐也遂解组归先生家在大雷山下距四明在桯几间构屋山椒爲层堦渐蹑渐髙尝临堦下俯与楼上人语髙云宿栋飞泉夹坐有至者如入仙都洞府先生日吟啸其中尽以诗法教其子礼约复使逰于沈嘉则先生之门嘉则逰四明从大雷入先宿汪氏山房先生父子出黄鸡白韭作供共讨论四明故实三日夜烧烛传甆主客懽甚至今称爲盛集先生遗诗杨伯翼所选定屠长卿序之
　　日东出
　　日东出驾六龙卿云从翔天中日东出开八埏龙之飞羣蜿蜒日东出玉烛明屡丰年乐和平
　　独漉篇
　　独漉独漉上山入谷山有猛虎谷有短蜮上山采紫芝下山采黄独茹芝可延年青崖骑白鹿四海览逰遨人命如转烛雕兽当九关月星晦漫漫当关关不守金印系左肘肘后不须防鬼火烧白榆
　　君子有所思行
　　君子有所思所思邈不期入室各自媚出门宁复知吐心尚吿谁噂防欲何为野田飞黄雀髙不过蓬茨赤鳯抟紫霄文采光陆离鲸鲵困泥滓蝼蚁尚制之蝼蚁细小虫从横亦惟时
　　董逃行
　　倬彼云汉昭囬天门醮祭夜开金旌寳幢徐来玉女三千裴徊中直层台仙掌崔嵬侍臣跪进瑶桮【一解】鹤驭膴膴中宵来下但俾吹笙击鼓姹女翩翩起舞神水金波如组【二解】
　　黄扉夜启霏霏元老踧踖裳衣香龙蜿蜒金泥青词绣楮扬辉天顔一展申眉【三解】
　　城南尺五絪緼歌台暖响缤纷车如流水盈门苞苴山海输珍千秋万歳长春【四解】
　　纷纷畴犯教言履客日称万年白日胡薄重渊但愿勿令华颠子子孙孙骈妍我生有命在天【五解】
　　短歌行
　　甘言为疾苦言药促膝就耳姿绰约言才逆耳心不乐胡不甘言恣欢谑顷刻垂杨生左肘盼睐何人为奔走平生不识夷门叟白髪人前向人剖短歌行莫垂手
　　行不得哥哥【兴隆道中闻鹧鸪作】
　　行不得哥哥鱼潜毒渊鸟栖恶柯此无奈何嗟尔行人防陀不避罻罗天无三日晴地无三里平六龙之山十年爲兵君将安行嗟嗟君将安行
　　别泰山拟唐李白【録三首】
　　自我来泰山于今忽五年每登日观峯并坐肩吾轩方瞳被两鬓宛若垂云烟佩服龙门衣霞彩光然谓我畏垒山曾共桑庚眠重来五千载一笑俱忘言而乃天仙姿畴能识毫颠既来不须防又复归沧田揽衣不能下涙下如流泉
　　青霞四千丈谁能陟其颠倒骑白鹿行去若飞龙翩道逢五丈人峩冠向余前所论俱上古苍顔不知年自云秦皇帝登封汚遗编至今地天通无能伏其愆顾子伛偻躯不揖霞宫仙自非生平力安能独超然行行重相期赠子华胥轩明灭不可覩黛色参中天
　　崩湍落两厓风雷日喧豗飞梁十万丈健倒青莓苔洞门开石扇照耀金银台兰楣桂爲楹白玉三重阶贝瓦碧参差珠箔光皑皑琪花襍瑶树鸾鳯舞毰毸坐我紫霞床酌我青金罍琼浆一潄齿神灵通百骸逍遥游象罔蕞尔遗尘埃沧溟连渤海归去何时来
　　济寺观音阁
　　髙阁阚危湍结搆歴机巧昨闻灵谷胜还兹足幽讨倒影射虗牖照我顔色好逺翠凝不流江光白如扫清梵飘天风奇岩寄瑶草遐忆羲皇人悠然此懐抱
　　夜上严州滩
　　上滩似牵羊下滩如走马滩髙月未出石立滩流写参商欲低掷风雨声在下夜半入天津应识支机者
　　燕山行
　　燕山八月风吹雪北酒垆头防猩血美人髙坐碧毺手拨琵琶唱频阕银铛烧出紫驼峰华灯夜剪青莲月莲花旋舞金莲蒂鸳鸯绣幕流蘓坠顷刻能开上苑花逡巡笑绾章华臂年光逝水人间掷昨日纒头今不识丝鞚寳匣出长杨皓齿蛾眉复东陌东陌西楼秋月明十二防干曲曲凭缑山玉女烟霞上悔不当年学鳯笙
　　王主簿邀过海神庙
　　海风一夜吹茅屋海客披襟坐幽独主人邀客过南澳两马萧萧携两仆沧溟绀色浮坤轴晴空峭影含苍玉頽垣破瓦纎茅束短衲容枯如鬼髑灵旗不闪祠无木毒龙上天原有犊鲸含鼍作波神逐潮平日落山魈哭
　　泰山俯仰亭
　　海右名亭在无如此独髙八鸿来荡荡千古去滔滔斜日明岩雪长风吹布袍有懐浑莫语搔首诵离骚
　　夜登泰山
　　岂有王猷兴冲寒夜上颠白云俱堕地明月自行天万里风何限千寻嶂独前最怜肌若雪皎皎藐姑仙
　　春日新晴山行
　　细雨弥旬乆东风喜乍晴鹃啼松叶紫雉雊麦苗青日堕云间影泉流石上声生憎蕉叶醉不挂一钱行
　　髙邮湖
　　西风吹五两短棹未须牵逺树犹悬日平湖但有天蒹葭随意落鸿鴈识期先俯仰曾何虑长歌秋水篇
　　宣风馆用阳明先生韵
　　雨沃新苗翠已痕石溪曲曲正流浑千山淑气开南楚十里莺声自一村未有涓埃霑白屋漫留灯火照黄昏罗施升斗还叨窃慙问湘累万古魂
　　壬戌九日岱祠城楼
　　久矣蓬元坐碧霞登临犹喜思无涯千年楼阁初成赋万里风云一放查天上三浆俱緑髪人间九日有黄花飘飖已结王乔侣不向龙门数孟嘉
　　六月十三夜月
　　空山无暑坐清宵牛女星河入望遥此际独怜初月净移时未必片云消凉飔飒动来天阁愁绪分明到野桥四十年前传盛事白头箕踞说渔樵
　　新泉
　　濬涧涧水深新泉出崖底日夕山童归倾筐洗石耳
　　螺羮
　　榆叶如钱栁叶齐菠棱生菜满青畦小铛正煑螺羮熟檐外游丝拂靣低
　　豳叟屠田叔先生本畯
　　先生号汉陂自爲儿即异父少司马竹墟公甚爱之以任子授刑部检校稍迁太常典簿因撰太常典録记国家郊祀大典时比诸唐王泾郊祀録宋文彦博大飨明堂记历迁南缮部郎中出爲两淮运同复移之闽先生在官以亷白自持政暇起祠乌石山祀诸先贤立社学水口以教子弟受经者三年拜辰州太守辰居西南徼襍蛮风先生以寛仁治之辰人大悦适播州皮林俱用兵使先生主饷转输不之事平叙功第一而先生顾以喜客门外车骑交错后堂日置酒当事闻之不喜乃移书先生父执谓田叔家有园亭丝竹足乐賔客此吏事不足苦田叔竟罢先生归初先生在郡禁杀牛有唐生具牒言家贫蓄一牛不幸猝死请鬻其肉以糊口先生知其绐也判以俸买牛之比牛至果生因命小吏戴养之及先生解官衣深衣骑马出门辰父老泣相送牵牛随其后先生属吏善养牛终其年时人爲作辰阳留犊图一时传之先生踈眉目广颡而哆口人望之若神仙生平惟喜读书至老尚手一巻人或曰先生老矣奚自苦先生曰吾于书饥以当食渇以当饮欠伸以当枕席愁寂以当鼓吹未尝苦也晚年其喜客益甚客至必出鱼韭无列席饮不过数勺然每觞客必尽懽所言未尝及世事间作谐语一座爲倾先生既老起生圹于甬上撰状及表自称曰憨先生一时词家俱奉爲祭酒先忠毅公常过先生客数辈时山隂王季重少年在坐曰先生昨酒中许塡南北词相赠已成否先生笑言曲已半方叠下爱王郎句即唱之时先生已八十余发音髙亮客俱絶倒其风流可见也
　　三妇艳
　　大妇年二九采莲南湖口不爱莲成花但爱莲成藕【一觧】中妇二八龄濯锦艳江清鸳鸯七十二罗列短长汀【二解】少妇十五余顔色正敷腴提笼采桑叶掩映紫罗襦【三解】杂佩何锵锵三妇婉清扬丈人勿遽起调弦夜未央【四解】
　　中妇织流黄
　　中妇织流黄少妇理瑶瑟君心别有私何知丽与则丽则各自芳兰膏各自泽君尚爲我怜银屏以永夕织黄莫乱挦理瑟莫乱音河鱼治三刀歴歴伤中心
　　爱妾换剑
　　何许槖中物来矜掌上娇遑遑辞画帐习习揽征袍莲锷元精彩星裯易寂寥鱼文随赤电鲛泪落红绡利器归任侠闲房坐鬰陶已知传剑术讵敢恃花妖色古霜同肃愁多骨并销雄心胡纠纠幽意转遥遥姓字慿谁借肝肠爲尔劳井边曽缱绻壁上屡周遭弃妾情何似闻鸡舞更豪宠移鸳梦絶秋湛月轮髙岂是轻顔色由来重寳刀君如佩鹊印妾命等鸿毛
　　杂唱
　　君不见杯水覆堂难再收天上之路终悠悠君不见中心相怜马首圆世间万事皆徒然朗吟长歗暮复旦对酒牢骚旦及旰击筑而歌起爲乱
　　君不见南山有薹薹可脯北山有莱莱可斧君不见东海有田田不耰西陂有鱼鱼不收东西南北事殊异何用东西南北而遨游我今长叹终悠悠
　　燕歌行二首
　　劝君有镪莫自藏千金博得彻侯章劝君有术莫自掩拳曲之夫登荐剡劝君有钩愼莫直河鱼岂受直钩食劝君有家早归去主爵何曽苦留住世情反复不可知且饮美酒临华池奉常先生爱名饮但愿三百六十之日毋西驰
　　其二
　　登君罘罳藻井之髙堂坐君龙须琥珀之瑶牀赠君五明七寳之团扇酌君紫霞碧玉之琼浆烹鲜击肥亦常事秦筝赵瑟空自伤世上浮名亦徒尔安有五侯七贵能文章腹中贮书一万卷一字不得用劳我肝与肠劝君无言舌且藏谁能以此锦绣段烧之愼勿当风轻自扬
　　不必行
　　骑不必紫骅骝交不必豪侠游骅骝世上空有声豪侠世上空有名不如我自爲我卿自卿世上方能称太平我亦千金曾结客如今客反向我射我亦四座客长满如今客反诮而筦我今无言客且归劝客弗嗔我所爲
　　歌且謡行
　　我吟梁甫声独楚梁甫不知我心苦我歌黄鹄心悠哉日暮黄鹄期不来长啸六博呼五白会须千金轻一掷鸡三足兮马生角物论何曽乆归着乃知天地之间无弗有不在巵谈与杯酒诗书礼乐徒空言其人与骨皆已朽我乃因之亦俛首
　　前有尊酒行
　　前有尊酒起爲君夀君夀髙如陵我酒多如渑如渑之酒清且防君心不保能终始君心终始那得知如渑之酒空自治上有明月不照汝心前有尊酒徒劳我斟君不见一言不合干戈起只在殷勤一杯里魏其武安今已死千古相争竟谁是我今不言君且止
　　潮生曲
　　潮生君未来潮落君又去来去总无常劳劳西江渚江渚月明潮又囘郎行那得好懐开来朝试看天边月不待潮生荡桨来
　　火树篇
　　瑶城火树鬪春妍琼蘂参差簇綘天谩诧烛龙随法仗始知火宅种红莲流乌飞去难藏日么鳯翔来不避烟恍若流蘓开甲帐乍疑瀑布泻温泉五丝宛转同心结七寳妆严太乙船灼烁大槐枝不纷披熠燿草如然木难火齐垂髙下金弹银丸去后先纵是落花空防水任教拾翠不爲钿朱防翠眊迎中妇灵鹊金鳬引上仙絶胜庭栽多寳树来供客醉绮罗筵光分万戸星初落彩散中宵月并悬君王不爱鱼龙诏罢今年少府钱
　　无题
　　当时月戸易流连今日云更可怜惯弄参差回鳯管爱歌婉转动鹍弦镜屏斜倚星爲海藻井新成锦似烟并蒂觞间开笑靥合欢树上鬪婵娟情波频送将留夕恨叶难飞欲曙天条脱蓝丝仙子赠佩环极浦汉妃捐额黄钿翠生憎染桂火兰膏自喜然灿灿已曾遗角枕飘飘且莫上莲船来从曲曲千林下去隔盈盈一水边何处琼瑶何日报手中芍药梦中传
　　病宫人词
　　一入君门误守宫低徊那敢怨东风尽教买赋黄金在留与他人赠画工
　　述遇
　　由来抱影士沈黙葆精光当其发幽吟列坐逊髙唱芳草有宛蒻采采日以香白云无去留披壑成文章奚必待静好在御始琴张何事自结束期君以曛黄曛黄难乆期泪下不可挥
　　写懐
　　献嵗始发春吾将遵归辙嫋嫋白藏至犹然昧初服髭髪不防人其来向白防麻居然改遗逺将谁适艳歌何可尝坐令嵗华迫善御非良工善鞭非良策不如纫幽兰芳馨以自怿
　　呉娃
　　呉娃如白雪妆成薄膏泽若使呉王见不爱西施色西施入呉宫呉俗遂成风至今阊门女效颦安可穷鱼戏莲叶北侬住莲叶西阊门三五夕流月到耶溪
　　寄白门
　　二十余年别旧京山容水灔转含情春从燕子矶头媚月到乌衣巷口明慿风寄信藏乌处杨栁如今防树生
　　同杜苍舒入大雷山访汪长文
　　重来寻谷口万壑转分明枫叶兼山赤岚光接涧平香生橡栗饭霜老芋魁羮避世他年事诛茅共此生
　　同余丙仲泛城南陂二首
　　泛赏下南陂舟行日自移千林悬紫箨十里卧青鹥进渚将呉舫行歌命楚儿谁能鼓桂楫顷刻到天池宛转度江城平田见水耕逺从青镜转轻载白云行浦树平于席林禽啭似莺沧浪随处好于此濯吾缨
　　鸲鹆
　　鸲鹆南方鸟如拳语未开入燕吾始见逾济众相猜碧眼愁鹰隼清秋忆草莱最能闗气占望独徘徊
　　白鹇
　　栖栖白鹇鸟容与鹭鸥羣金距曽凌汉朱冠亦切云文章殊自喜黑白总能分一被青丝系终年忆水濵
　　会稽道中少憇
　　鸟道纡囘入千岩緑树低转留空翠处少憇石桥西别涧潺湲泻丛林桑扈啼坐防鳬与鹿引子过前溪
　　感事
　　十载忧时涙今年洒更多前星宵渐逺边檄日频过无计舒蜣臂空悬扣角歌素餐吾却愧爲日已蹉跎况值龙蛇嵗躬逢离乱愁世平清议重时至杞人忧上策收豪俊天心叶圣谋不过严赏罚尅日偃戈矛忆罢朝叅礼优游已四年我皇非自逸借箸每难前卒悍竿旗掲民贫室磬悬恨无经济术矫首问髙天天子资清穆羣凶起緑林支离天下事激切小臣心箕服寻常艶交梨不可寻三年占象纬脉脉到如今
　　入会稽
　　会稽称大郡风壤旧京华緑水潆南镇髙城绕若耶都中输竹箭山上起官衙但恐芳荪歇扁舟问浣纱
　　次檇李
　　暮雨飞仍急飘飖檇李船重云不归海积水自浮天捩柁鳷防湿闻香菡蓞偏浊醪吾已醉随分过澄川
　　赋得的的防向浦
　　大艑乗风驶孤防向浦经浮云慿浪白暎日借鳬青空濶开沙屿追遥接水亭采芳湖上去倘可遇湘灵
　　雷塘
　　扬州城北寺廿里到雷塘辇路销金粉春风散緑杨山精古墓集官栢鬼车藏落日逰人歇萧条古帝乡
　　甲午元旦风霾异常私成口号
　　瞩目当天正终风日又西四郊烽未静朔日雾全迷势欲三山动声兼万马嘶老魂惊易散长恐谢青溪作客身惊老无家鬓益踈独将元日事来卜五行书天上翻星鹢云间殷日车有诗聊自托不敢达宸居
　　题画
　　峭壁披天棘通林压海榴亭中人独坐门外水长流鹿小羣分疃翁衰自饭牛乱云堆几席防缀与沙鸥
　　任城太白楼懐沈嘉则
　　髙楼一上白衣寒戸外朝霞正可飡明月关河无浊酒故人天地有黄冠谪仙去后谁能似彩笔年来老自看若是五湖堪避世爲余天际报飞翰
　　梦中得亡友杨伯翼书觉而怅然记之
　　吾友杨伯翼谢世二载矣乃辛夘孟冬十二日夜梦寄三十字于余曰承鲲无恙近居瓯洛山中见黑黄二鸂弟设罝弋已得其一黑矣黄未获也题封宛然字字凄楚觉而惆怅不胜人琴之感赋此
　　梦里开椷涙欲澘惊囘梁月似君顔三年书札悲今昔一夕精灵托徃还却恨帝京爲下吏不知瓯洛在何山鳬鹥鸂终难辨蝴蝶飞来栩栩间
　　丙戌秋上陵
　　君王寝殿锁山椒肃肃瑶城枕玉桥廿里松楸微漏日九天云雾尽飞涛燕山御气时时度幽府神只夜夜朝穆穆千官搘笏处若闻灵佩下清宵
　　雨不絶
　　三月中林烟雾饶青鳬白鹭未堪招雨声不絶淋漓夜花事终违十五桥湿重角巾频欲折江寒石燕故相骄迩来别有牢骚感囘首交逰总寂寥
　　甬东江北歌
　　春树重重春日和春江九曲抱城过龙头直接桃花渡燕尾斜穿上字河
　　迢遥沙阜是梅墟面面澄江尽可庐不尽石防奔海月春风防网稻花鱼
　　百十鱼鱻下海门布防五色若云屯甬东北岸鄞江上习习腥风五月繁
　　犂锄荷锸种春苗蚕豆花开春正饶十里清溪鸭寨堰万株苍桧麦杨桥
　　桑柘林中緑渐敷村村花暝唤提壶江风日冷忘归去犹有斜阳满鴈湖
　　夫差破后已亡呉曾说清江驻舳舻惟有辂林犹似昔千门落日自啼乌
　　题畵
　　鸥鹭何縁下急湍飓风零雨不胜寒如今好向澄江上月白沙明十二滩
　　入山
　　醉弄潺湲日未斜更从防竹过山家坐来春色深如许开尽峰前踯躅花
　　月下独往四首【以下老言】
　　先生自言其诗凢三变早年尚正声故多啴缓中嵗更尚气节似饶逺韵老来渐知律细益爱清真因题其七十以后诗曰老言别一卷余更爲选録十首不杂于集中使学者知诗人气未有不善变而能工者也
　　独往亲眀月微吟过小蹊偶然思老伴还与话幽栖云影浑无恙星光灿欲垂无人同领畧叹息此前溪投老逾耽僻从人笑裋衣松花新着饭月色白临扉万籁欣皆寂吾生兴不微寻常三五夕幽独易忘归丙夜未成眠天衢步悄然影非縁我独光自使人怜圆缺防今夕升沉感昔年弄箫者谁子吹过水楼前西阁与东林徘徊意自深腥嗔乌鬼呌凉待白榆沉竹长新増媚匏存乆不斟情来还荡桨岂爲访山隂
　　月下后独往时病起【选二】
　　肺病晚凉踈清光半绮疏苦吟忘礼倦缓步觉眉舒有月窥虚牖将谁问起居人家已深睡夜色不关渠经旬巾废栉永夜戸长开僻喜孤能往幽知老未頽月痕临水浄鹤梦待更囘无怪比隣老停眠竟夕猜
　　九日李实甫别驾惠名酒
　　偶似渊明隠归从栗里开囊茰青嶂返送酒白衣来斟酌吟诗伴招邀待月杯使君有佳饷那可独醒囘
　　生意
　　四月黄鱼市风腥海客场艅艎凌出没喧杂起防樯天逺衔山小江深激浪长廿年投老计生意问渔郎病齿少瘥值嵗除日强事巾栉便往城东看迎春约管无棘家凌元侄
　　除嵗多时忧采薪婆娑今得裹乌巾却因龋齿殊难笑翻对蛾眉也不伸检厯尽销支药帖烹葵独向灌园人相期兴自迎春发东陌行看防仗新
　　偶然作效唐白傅体
　　裋褐芒鞋紫箨冠江臯步屧未蹒跚少爲掾吏称三语老爱蹲防饱一柈草阁独慿无厉屐萧斋寄傲有猗兰桃花酒舍今稀过不遣傍人爲索瘢









　　甬上耆旧诗卷二十
　　钦定四库全书
　　甬上耆旧诗巻二十一
　　监察御史胡文学编
　　沈嘉则先生明臣
　　先生起田间少负异才喜读书尚廓落大节慕谢太传王猛之爲人云间沈公恺来爲郡守先生始束髪上书万言沈公诧爲竒士已补诸生数试于乡不利专以诗自豪文章疎宕可喜会东方用兵少保胡公宗宪开督府闻浙东有名士二人辟致幕下其一先生一山隂徐渭也少保豁达好士微有酒失善嫚骂先生岳岳不少阿唯少保亦雅惮先生遥望见爲离席少保行部七闽燕将士烂柯山上酒酣乐作请先生作铙歌十章坐上诗立成酾酒髙唱至狭巷短兵相接处杀人如草不闻声少保起捋其须曰何物沈郎雄快乃尔即命刻石山上尝从少保登大王峰置酒上客四座有云某所歌姬絶丽者少保已被酒趋命健儿爲取来须防报姬至先生即起曰吾辈兴阑明公可以行矣少保爲强登车去其持正率如此及少保死请室中先生走哭墓下持所爲诔徧告士大夫颂其寃状由是沦落湖海间益跌宕自放过太仓一通谒弇州髙坐论诗直气凌其上弇州虽阳许爲布衣之杰然实心惮之先生性喜衣绯常客呉中绯衣行道上倾呉市人聚观余太常谓先生戴罽冠被朱衣防行呉阊啸呼若狂当是之时实惊呉儿亦善言先生豪矣既乆倦游归里门时张大司马方主文盟最推重先生岁时伏腊非先生至不懽而先生家诸从子侄一相国二方伯俱从先生受诗初起有盛名及司马既殁先生更爲耆夙每持刺报客自称老友一时山林失职之士单门髙才俱辐辏其门遂尽倾司马客先生初岀其诗七千有奇使从子九畴删定録四千余首行世晚年诗益多每杖策歴佳山水过先辈隠居宿精舍小饮草市酒家輙索素纸题诗老言愈髙妙率弃去不复具草人多匿爲已有者遗文四百余篇藏于家先生既垂老尚思出门诸公共相慰留先生曰使吾有薄田百畆足自老奚好防耶诸公俱曰诺请爲先生图之因共出钱爲置善田百畆给朝夕先生遂得髙卧丰对楼不出年近八十卒于家先生家在南邨栎社人称爲栎社长诸从尊爲句章公学者称嘉则先生
　　先生以文行髙东海裒然居首龚芝麓谓万厯中布衣以诗豪者天下有三人其一爲先生也曺能始石仓诗选録丰对楼集最多爲词苑第一先生诗已见于世矣然余间读先生所为序传记数篇其文原本班马叙事有法不作同时诘曲语可谓卓然大家屠长卿亦曰先生文益踈宕有竒气生平魁玮大节不媿其爲文世人徒知先生以其诗且不尽也又曰近世作者或乏长材乃诡而跳诸偏枯以爲险絶而务掩其短每撰一篇杜门首防□被搆思累月頴爲秃而出号于人曰吾能钩尚竒然按覆其防犹夫人尔则胡不遵大路趋而﨑岖走间道爲必若先生斯所谓遵大路而趋者也长卿言专抑里中一古文家而独推先生其言最有功学者即先生之文可知矣余尝数求丰对楼遗文四百篇在其族人某家余友曾尽见之即往从借钞而某已持此本献一当事竟失于兵火中惜哉惜哉先生在当时喜以文宠同辈及所传叙先贤行事最详今隆万之际阙焉无徴俱先生遗文散佚所致也至先生殁后百年中名贤髙逸仅能购其诗存其名氏而其生平大节絶无可攷徧询诸故老所闻畧记一二盖斯文之事坛墠乆虚遂使世逾近而文献逾失徴殊足叹也梨洲黄先生谓余曰及今不爲采録则后此益不可问矣是皆吾辈之罪也黄先生遂归选姚江逸诗余亦有甬上耆旧诗之选故特于丰对楼遗文有三叹息焉
　　君马黄
　　君马黄臣马白君马肥臣马瘠君马如龙臣马躃敢忘天王赐顔色【一解】
　　君马黄臣马赤君马良臣马劣君马飞腾臣马蹶敢望天闲一时逸【二解】
　　君马黄臣马黑君马徳臣马力君马天行臣马防敢避驰驱死疆埸【三解】
　　采莲曲
　　妾采莲莲謌声楚楚众爱莲花娇谁解莲心苦应有苦心人怜根直到土
　　艳曲
　　鄂君贵弟浮青雀翠被擕来覆榜人墙外木兰宫里树一枝花发两边春
　　读曲謌
　　路傍栁长丝不绾心短丝不及肘
　　思君池上荷花落结莲子藕深蟠在泥烂断千丝抱香死
　　军门怨
　　一身漂泊如杨花年年作客天之涯将军无功寳刀卖自将汉语翻胡笳夜光照甲月堕地万里黄沙碛边戍里门不出谁家郎未寒先着狐裘长归梦还家语妻子莫作将军门下士
　　空幕燕
　　翟公好客客不至门外雀罗亦何事春风吹花花不香蜂蝶纷纷飞过墙东隣明朝花亦落燕子衔泥向空幕画堂寂寞无客来玉阶朱戸闲苍苔世间那得人如燕只识主人无贵贱
　　劝君杯
　　玳瑁钗头金鳯低浅黄衫子剪银泥丽玉寒香方二八倚市招郎两相匽逢花采之须及新莫待花残空怨春人生有酒不肯醉醒者何曾独千嵗劝君堂上且衔杯春去一年才得囘
　　黄犊行
　　蹙金飞鳯西川来五色织成罗背子君王新赐美人衣满眼春风云气紫流蘓寳幄七香车黄犊逍遥过都市不因卫霍汉家亲车下行人似流水
　　少年行
　　寳马骄嘶引少年青丝窣地铁连钱锦街十二春风起吹得杨花满绣鞯
　　凯歌
　　衔枚夜度五千兵宻领军符号令明狭巷短兵相接处杀人如草不闻声
　　蘓州歌
　　阖庐城外木兰舟朝泛天池暮虎丘三万六千容易过人生只合住蘓州
　　禽言七首
　　布谷布谷饱牛饭犊芒种及时秧青麦熟髙田罢亚低田穜稑官府不饶催租责禄汝农汝田布谷布谷姑恶姑恶姑终不恶姑恶失慈妇言则错妇能百事向前作堂上看姑恶不恶
　　泥滑滑山深路险脚力乏急风迅雨打头来鸟道如天欲愁杀千里万里行半途耳岂不闻泥滑滑
　　行不得也哥哥只得行也哥哥可行不行那哥哥不可行不行那哥哥可行行那哥哥不可行行那哥哥脱布裤无裤得脱向谁告诉旧年种桑蚕未熟还粮先借东隣布今年有布还东隣无还请开富人库有布不做裤做裤那得布无布裤得脱空教脱布裤
　　提胡芦提胡芦无钱无得赊有钱有得沽沽了防壶赊了几壶花前几壶月下几壶壶虗月落壶满花无无时不得赊有时不肯沽试问提胡芦提还赊与沽
　　婆饼焦婆着恼婆饼不焦婆得饱婆得饱新妇好烧火及时婆饼不焦防下薪干锅上油膏婆饼不焦新妇好新妇不好婆饼焦
　　萧皋别业竹枝词十首
　　越江春水緑如罗双女祠前发棹歌大宅北郊横鲍守野桥南渡接陈婆
　　青黄梅气防凉天红白花开正种田燕子巢边泥带水鹁鸠声里雨如烟
　　田小三郎唱得工七姊妹花开欲红林静三更鹧鸪月溪腥一阵鸬鷀风
　　门前竹大笋成笆江上潮来草没沙村童探鷇緑杨树野艇捞鱼紫楝花
　　东村西村姑恶啼家家麦熟黄云齐春蚕作茧桑园緑睡起日斜闻竹鸡
　　雨过髙田水落沟瓦桥鱼上栁稍头梅子青酸盐似雪樱桃红熟酒如油
　　呼雏逐妇总堪怜时雨时晴各一天厨割小鲜来海市菜添新馔出江田
　　乌桕红红生稺叶紫兰茁茁吐新苖龙须緑折风前笋鳯尾青添雨后蕉
　　园中髙树鸟分窠门外小池钱贴荷晓散乌鸦千防细晚归白鹭一行多
　　麦叶蛏肥客可餐楝花鲚熟子盈盘家家银磨声初发四月江邨有薄寒
　　报恩人二首
　　泥书才报白头新又向黄沙作逐臣身未拜官先上疏如君真是报恩人
　　临风一读涙千行底事封书大慨慷海草茫茫边月白不知何地赐投荒
　　宫怨
　　緑满南园桑叶肥风光欲尽栁花飞妾生不及呉蚕死留得春丝上衮衣
　　问金雀钗词【有序】
　　故人有妾某色甚都善歌舞寡居独守有盼盼之谊锦带居士闻而异焉作问金雀钗词以美之
　　小楼日日燕飞来问妾当年金雀钗一自舞衣零落后緑绨那敢又重开【緑绨箱也出汉书】
　　赋得白日照呉戈
　　白日照呉戈青天溅丹血寃语不可闻寃魂向谁雪入地成野燐千年永难灭赵坑平地起秦屠当时发不知皇天意何用此酷烈肇乱者爲何司命罔昭詧牧者饥牛羊牛羊触而咥御人棰骐骥骐骥亦踶江湖虽浩荡无风岂掀揭岩峦固倾敧雷震乃崩压吾欲叩帝阍狰狞守双阙吾欲诉苍昊何由上虹霓兀坐泪淫淫搦管气塡咽
　　南越
　　行行南越中好景玩不足原野颇夷旷山川复缪缛波澄天镜平柔风荡醽醁云日逓晴隂山光互青緑谿腥过鸬鷀天浄飞属玉防底坐题诗髙吟应空谷
　　发岩镇蒋生客次赴黄山三首
　　侵晨理行箧褰裳事篮舆行行歴墟井寒翠生衣裾髙舂过潜口邨巷多踟蹰西北指前路一径当山隅峭壁攒紫雾苍莽浮云舒淙淙深涧水逺近声与俱十月霜未降林叶青黄踈午作酒家饷炊烟薄茅居盘桓青溪曲鉴影惊逰鱼饭罢复去去渐上青云梯修岭颇登顿层冈转﨑岖千盘入无路倐忽逢坦途人烟小成市樵牧皆自如
　　投暝山市烟托宿防蒋诩弄影向前溪霜清月如水命驾入黄山旦日须早起爲余制短策童冠皆俦侣出门即重冈遥岑眼前哆回溪紫云端陡岭青霞崥掲厉屡停舆攀跻每劳挥紫翠复遐征目力穷峛崺日夕向孤村主人肃賔礼醉眠山馆中湍声枕前止
　　明晨入西冈山势反舒缓顾见黄山塞萧条立荒阪野庙祀浮丘空坛草花满列壁怒防岈羣峰挿天防迤汤泉口天都缅相眄铁光射寒暾五色颇流龂腭破混茫巇蚀苔藓崩崖续防冈回峦绾重巘髙下互纠纒峯纹细难辨攒攒紫翠丛纷纷苍壁剪仰睇穷九霄登陟盘百转俯首歴磴滑蹑云躬自躽言念容成子胎息炼纂致勤万乗尊一旦捐玉馔吾生亦何爲局蹐徒中喘濯肠沙水温豁目丹峯瑑奈何隔尘凢永谢轩辕辇
　　怪松篇与伯玉同咏
　　怪松矫飞腾诡异献百伎遗落此空山阅世防兴替下有陈人坟嵗月不可记髙标拉苍旻卑枝挿黄地横梁驾春霓或洞豁双柱宛辟仙人扉抟鬬潜虬戏龙骨蜕□岈霜剥蛇鳞碎盘拏攫风云屈曲孰陶铸朗月堕天风明珠颔中据缅懐古昔人树此歴千禩既捐孤生悲永谢秦封事渊藏琥珀深隂连女萝翳顾余丘壑姿偃蹇慙肖似愿言结绸缪重申后雕志
　　张大司马茂屿庄襍咏
　　撰辔顿谷口爲园控湖滣空亭宅夷旷诸山四周陈纷纭各有献回合成比隣瑶华布芳席青云错重茵冈陇防以续岩岫披若纷日峤炳明晰风林荡氛昏天地往已古日月来则新品隲有余论畴能拾遗珍谢傅从泛海拾遗空赋秦何如宗生旷卧游任其真
　　武陵庄杂咏
　　华馆敝緑野修篁压崇垣翳然蒙水木青云永爲樊感时愿偃息古道终龙蟠调膳饵玉屑酌醴防乳源被服岂不佳结束唯蘅荃冲襟遡往古黙黙谁爲宣
　　通川绕清渠浅流激幽石乳麋渐生茸豢鹤已成翮新术无垢氛故宇忻扫涤永懐丘壑心躬将课农织晨策凌丹丘夕归厌紫陌忽枉岩中篇贞心唯黍稷
　　望南雷懐谢居士遗尘
　　遗尘唐人隠于南雷皮日休陆蒙俱有四明山诗九首
　　居士青云人风邈难嗣白日空山髙令人起遐思春花吹野桃开落知何自流泉日夜流石壁挂不住深樾有啼猿斯人邈何处髙吟皮陆诗风吹响天际
　　遥望樊榭
　　樊夫人名云翘刘纲妻也同夫仙去故有樊榭
　　云翘有遗榭言寄五霞中五霞绚天地照燿金银宫日月飘佩纕步揺鸣天风虹蜺作髙梁白榆树前墉粲粲启玉齿言笑陪仙翁岂邀蕚緑华相往遨空峒或引董双成骑鳯凌八鸿愿言蜕凢骨下汝以相从飒然囘风至眄睐空鸿蒙
　　度错愕岭
　　错愕复错愕度之若升天居然蜀道险落在吾眼前三上五回顾十行九步顚扪云手不定跻险脚在肩峯欲压靣堕石疑撑背穿景奇心颇快路廹愁仍煎前得平者笑后遭危者怜汗落不可掬息隂坐茫然
　　观徐鳬岩瀑布
　　清晨理遥策白昼临穹崖嵚岩怖鬼胆鬰律相喧豗无风急飘雨潜壑犇晴雷诧目银汉泻心惊摧素麾凉雪朱明溅截氷堕寒威忘疲强临瞰剧恐神理违战钦栗股坠临深诫堂垂幽贞神明持庶与同心偕
　　登妙髙台逺瞩
　　西陟何崔嵬崇基夙曽构白云荡空阶红壁射髙溜万岭盘鬬蛟中区显孤秀五色纷以披春阳逗云岫隂霾开昨寒逈涧回今昼田霞耕阪叠溪霜响林潄西教肃瞿昙狞猛驯山兽藤结秋干龛钖鸣秋氷甃乃兹荒秽场苍莽穴鼯鼬坐以息纷拏内典竟渊究神理当自超局影多瘢垢眺望遥峯长兹心敢终负
　　三江亭瞩眺
　　徼海极东陲崇城委纷瞩暾然树灵曦扶桑冐天緑近覩余夙悲遐瞻憺孤恧双霍辟鸿扉翠碣三韩矗众屿撒星洲诸夷奠荒服屭屃禆瀛神鼇绾坤轴六足负空大九首滞盈缩万里眉睫平天风载黄鹄鞭塞嗤祖龙王鄞趋鬼谷夷亶不可求畴将扣徐福渤海刷春波兹辰聊寓目
　　与黄山人孔昭林太守登卿登狼山支云塔
　　古塔名支云嵗月卒未纪苍茫见孤标直挿青天里山海拥金莲乾坤落天柱四面刚风吹白日不得止俯视飞鸟背站站去如驶郡官破万缗丹青焕如此秋光满扬州旷然见千里雕甍触落日丹槛吸溟澨脚下走鱼龙眦前裂风雨呉楚几大邦共此长江水隂气青蒙蒙沧桑变无已囘首问海若登临复能几
　　与髙李二生晚步芙蓉江上
　　胜侣多旷懐江皋蹑斜照波平风力微重山薄层燿翠淡青黛浓云霞防相冐峤叠秋霭分峯攒晚容峭防去白已遐复近浦萦抱掩暎眺难穷回复景殊妙溆曲龙九纡峦明水千澡长謡归路迟烟苍野生烧何以写清欢持醪逺相劳醉泥芙蓉花骄成美人笑
　　送屠长卿十四秀才赴太末
　　春江沉沉雨声歇布防十丈明于雪迢逓青山江树稀送汝扁舟向姑蔑姑蔑城头花未齐偃王庙里鴂初啼髙滩水落舴艋急潭黒龙眠云雾迷千峯万峯月出际倚楼思君读书处读书蚤已破三坟出语春雷轰九地莫将草色怨王孙莫道无人日倚门定知见橘懐来早香扑髙堂春酒罇
　　游善巻洞
　　昔闻善巻薄天子不受舜禅来逃此赤符使者何处寻百尺清潭洗其耳遂令此洞名善巻上干下水三洞连幽深奇絶不可状秦人空把桃源传欲呼太白题长句南山之作唯韩愈我才薄劣奈尔何落笔恐遭山鬼怒小洞千秋玉作泉石髪十尺浮龙涎呀然一罅坼壁底深黒独许蛟龙穿古时堕石不敢堕玉柱下垂三万个倒挂苍藤挈巨鳌舌吐神飞胆惊破从南更转九斗坛坛回陡觉飞青湍白龙蜕骨几千岝防崟防复万盘谷虚水急鍧钟鼓崖驰壁走狮象舞欲滴不滴排乳窠有声无声湿晴雨水田叠叠仙人耕玉禾金黍何年生黝深澒洞不可测谁持照水犀而行近闻御史颇好事束板爲桴讨魑魅白日老龙不得眠厉风怒水驱军吏伏流倒向小洞奔却疑人世非乾坤胡麻之饭留未出凢人岂得寻其源想当鸿蒙欲判割譬之大冶洪罏热金镕百沸幻泡奇渍水经风尽凝结不然胡爲妙莫穷水晶镂刻瑚空月中疑无广寒殿海上岂有蓬莱宫石洞参差叠楼阁巨灵六丁不敢凿我狂欲借天斧开割裂山皮观厚薄上洞更竒何所无石牀丹灶金玉符万窍玲珑嵌鬼靣千神怒勇掷头颅山僧把炬爲前导顾盼茫然唯大呌奔腾飞舞诧神奇鬪笑哭穷天造最怪中撑玉笋长仙防夜放明珠光岂是仙人未离食米盐尚积千年粮洞外春风寒刺骨洞里气蒸汗濡发路深火短不尽逰隔防仙凢真恍忽出门磨石题姓名古苔落粉青花明同曹呼酒且一醉世间万事皆浮萍善巻所以弃天下我亦胡爲恋乡社拂衣从此种桃花欲上青天骑赤马
　　钱塘潮
　　低昻天地分髙厚何年何日何人剖元气茫茫直到今瀛海洪波必先有大禹当时入防稽钱塘之潮古来乆不知此水孰推移地轴翩翩若摧蹂倏忽喷薄天马嘶往来夜日空雷吼岂是饥蛟鼓怒腮定应痛触虬龙首排天浊浪万里横溅日飞涛千丈走乍惊白练亘遥空乆注银河倾北斗海门飞动雪痕微江岸激回山势陡黒云湿压长城頽黄沙塞防飞狐口长风防漷诧神奇急雨奔腾失前后耳惊目心胆雄南鹏北鹍俱莫守端倪不测机颇我欲因之问庄叟只恐昆仑徙向东四足之鼇不能负潮兮潮兮奈尔何无乃天公弄苍狗须防看罢江水平一片斜阳挂衰栁
　　谒征西将军庙
　　嘉靖丙寅冬同朱邦宪至宜兴偶过谒周将军庙时提督军务都御史张公使人打碑庑下县官又具私马数百蹄爲驿以应部使者秽不可入谒罢怆然退与朱生各赋一诗纪之
　　宜兴县东城北隅萧萧古庙田中居入庙看碑识周处壁间仍有晋时书陆机文羲之画髙题英烈将军额中丞好事来打碑墨花未透氷凝石首尾犹存数十行字迹剥落经几霜中间欲读不可得使我感慨徒悲伤况闻上司索马骑县官供给先防齐东西两庑古碑下聚卒立马千百蹄呜呼城中万家邑岂无一室容马立乌骓赤兔向风嘶岂是将军战归日抠衣上殿知英雄阶前下拜生悲风竹色松声自虚壁积雪故照夕阳红呜呼将军一何武斩蛟射杀白额虎折节终成文武才按剑不避权贵怒五千孤旅战梁山竭矢穷知死所形容何必丹青传精灵照今古神逰旷八极殿宇今摧頽屋后青山衣甲败垣春雨无花开鸣呼三塜累累宛相似老树千年半凋死墓田冷落几家畊一野水秋风起同逰正与朱生来朱生惨然吾亦哀问我他年如作令封墓式庐崇祀敬先贤庙貌委尘埃县官不知无乃病风纪人心国之命前典无存后何镜却笑朱生真太狂先向山人问爲政
　　爲王元美题沈启南画春山欲雨图
　　东风送暖海气恶黒云摧山白云薄眼前叠嶂埋峯头水北髙林穿日脚鹁鸠乱啼花乱飞溪涨浓岚雨将作欲来不来天半昏似将混沌疑乾坤推移不识上帝意猛虎如排阊阖门九阍不扣玉女泣天呉播荡江湖立电母权倾霹雳迟但见烟霏草头湿芙蓉山前草屋低东阳老子开剡溪笔端欲夺造化力倐忽雨气生淋漓诗成绘了已寥廓天髙地下还清浊花明树緑呼酒来怪无客至相酬酢百年遗墨尘眼空神物今归王长公长公兄弟把相示醉后挥毫姓偶同
　　褚生
　　洞庭无云水庭碧君山仙官起吹笛呼龙畊烟种玉禾唤鹤开门欵丹客坛上松花黄雪积门前芝草长一尺白石烂煑砂粒红青精炊乆罏烟黒日髙垂帘诵黄庭燕垒香泥落空壁
　　出猎篇爲徐记室与王将军作
　　秋潦始歇天空明太平门外无人行沙岸风回草头短雨脚射日黄云平呉山南吞海壖尽百里平郊江潣潣辕门大旗飘浅黄防击将军试鹰隼拜邀记室观猎塲古之徐干今文长夹镫提鞭上马去白羽挿房金簳香将军令严壮士猛龙飞电掣无留影但闻壑壑两耳声飞鸟应狐兎屏徐生气豪心胆雄直欲万里追长风崆峒扶桑挂眉睫紫骝四足轻飞鸿老瞒黄须龌龊子横槊赋诗安足齿学书学剑万人敌一双瞳神秋水碧今爲揖客坐筹边开口何方吐竒画将军夜行何所爲短衣射猎南山陲北平太守斩醉尉胡乃尽为縁数奇闻君亦向田间饮割鲜击缶醉欲甚抽毫自制羽猎篇半夜长歌不成寝
　　与仲足乞铜章
　　君昔宠我双铜章秦篆李斯汉张苍提之十年不去手不羡当时会稽守余也无官头已白权判风烟掌山泽白衣卿相君莫嗔世人号作文章伯却嫌肘后空累累再乞数颗腰间垂题诗近寄武陵长作字遥缄王母祠请君刻镂破心血云书鸟篆神工絶恨无卞璧逞良师山斋夜泣昆呉铁
　　邬氏山斋食烧蟹歌
　　淮霜蟹肥何崛强江沙黄甲深遯藏秋髙郭索输稻芒海客徒夸海味长邬家厨头生异香纎手出自闺中良想当临鼎炊桂浆细刴青葱杂椒姜玉盘髙叠黄甲张触鼻垂涎不待尝攘臂帣鞲恣大嚼擘开红玉凝膏肠须防盘空恨指众浇以黄流三百觥世间快事那如此何不封我淮南王
　　病热行寄叶郑朗
　　赤日赭天空咄咄荒邨槐死无凉樾蒸人火云屯不流浸骨氷山险难歇暮沼徒饶青草蛙春江已过桃花鳜旧有蕲州六尺簟汗沾节腻乆不滑正欲眠时不得眼蝇蚊往往来相龁思君嗟君新病起尚恐形神未超越且扫青山白石牀昼偃凉风夜明月江东芡实字鸡头海外茶芽名雀舌试令烹剥度炎歊空林无人堪散髪纵有卞璞须自珍左足无令楚王刖
　　与呉汝复蒋季柔防黄山
　　吁嗟黄山兮何独三十六峯而已乎龙蛇盘盘走千里青莲万朶浮江湖元气茫茫閟日月吐云纳雾沧溟枯嘘吸隂晴散风雨水分楚越通三呉青鸾蹲踞舞势歇云门阖辟谁能呼咆哮狮子吼孤月千年桃花知有无常闻轩辕帝容成与浮丘丹成八甲子白日升天逰寳函玉壶渺何所空闻三十六源春水流蒋王孙呉夫子吾今与汝来共洗清溪耳相逢有酒当笑謌唯有刘伶达生死吁嗟兮黄山汝胡不爲平地兮爲平川矗矗乃在青霞颠使我侧身望之徒茫然有翼无风空可怜容成子浮丘伯唤不来招未得黄帝深深居紫极寄语世间人莫链丹砂石不若手持苍玉藤拄破青天九秋色
　　四明山长句
　　李白梦天姥烟涛茫茫走东鲁随风吹堕禹穴来万里心魂挂瑶圃兴公赋天台赤城霞气标蓬莱五采肝肠濯翠海九天日月披银台四明之山谁所凿天公爲我开楼阁双牖髙防乌兎飞四牕平见星辰落青云冥冥豁洞天使我坐阅心茫然手扪白虹不到地眼睹緑雪吹春烟九州防破黑子大沧海东窥一衣带天上银河贴靣流神逰八极吾将奈千秋閟迹人莫寻万古灵踪此真快二百八十峯天簇青芙容丹山穴紫鳯赤水蟠黄龙气雄五岳掩天柱势夺十洲凌阆风不周山崩谁所触祖龙沙丘不敢哭骑龙跨鳯访仙曹朝向昆仑暮王屋愿呼樊夫人爲我歌且舞手拍洪崖肩醉枕赤松股璿房琼室七十二恐是蓬壶世难覩双双帝子怨苍梧穆王马蹄知有无金书玉简秘不得越水至今流禹都
　　爲徐文长题九龙巻
　　罗刹江头雨如注海门荡揺天柱山气稍开风稍微黒云渐薄疑初曙山隂故人徐孺子作客来往呉山里与余相违九月强一见街头问行李邀余入山具酒浆酒酣剧谈神鬼僵拂拭松牕出缣素开巻灼烁惊电光电光闪闪眼花乱九龙争飞在天半云奔水走翻低昻海若天呉竞奔窜防漷长风肘后生崩轰霹雳天爲倾变化隠约不可状雾滃涛颠鳞甲明昻头露爪令人悸双飞独舞俱成势天地爲之清浊移海岳须防惊卷去徐生把酒索我题揺笔不敢轻爲词脱巾大叫问所以濡墨噀水知爲谁当时画者陈公储百世独步谁复如即如此巻亦不易摩挲使我空踌躇呜呼画龙尚可惜鱼服尘中更谁识出门长歗风雨凉万壑淋漓翠犹滴浴鳬池馆观朱邦宪唐子才投髙壶歌呈赵太仆时章
　　髙馆澄波沉緑雨唐生选胜邀賔处桐花未蘂燕栖梁小钱贴池百舌语堂中玉壶髙丈许两雄对垒夸长技矢声落鼓春漏迟酒满玻璃寒玉乳铿锵迸地坠流星贯耳穿心惊复喜负徒就饮擸长缨饥蛟注海吞无声胜者张旗鼓余勇把箭似欲摧长城伸臂仰天目不瞬帣鞲太白仍自进咋指扬扬意独矜邯郸道上逢廉蔺白日欲堕芙容溪栁梢新月生天西出门賔主俱大醉太仆先还碧玉蹄
　　送吕山人中父
　　与君同庚复同里四十五年才识尔相见翻怜在异乡相亲顿觉如兄弟君家鹡鸰忘急难我家堂前紫荆死一言一哭一声悲君涙如珠我如水即今别我去何方自言只在乾坤里乾坤茫茫海岳长那得扶揺大鹏起昔年尝走齐鲁间紫霞髙冠白云履兎园上客比邹枚长揖侯王傲天子侠骨能令壮士香髙懐可使狂生耻酒酣词赋欲凌云墨客骚人尽披靡歌声振落泰山云夜半登颠脱双屣醉击秦王无字碑长啸大呼呼曰伱伱是秦人尔汝称嫚骂祖龙何有耳君乎岂是浪逰人堕地何慙射弧矢豪杰生身天地间只合从天任驱使乃今落魄不逢时岂肯低眉窥指眎我今沽酒对君懽莫谓无能报知已
　　戯赠杨伯翼
　　谁家小儿杨德祖青天之鹘丹林虎气猛翮健凌秋风胆雄力王不受抚骚坛忽树五丈旗自喜少年能跋扈嗟我老大笔力衰尚然技痒鼓余怒酒酣登坛赋大言共説将军老还武将军号令选偏禆汝作先锋领旗鼓鹘兮虎兮谁敢侮世上凡儿何足数君不见杨德祖
　　以叶生太叔诗呈张大司马
　　何爲寜馨叶生者新诗照乗珠满把幽怪殊开汲冡云古质惊提未央瓦箭簇铜花緑血殷昆刀玉错寒流泻千年古圹蚀啼痕夜半荒坑射残斚白鼍作鼓裂天门南山吼死洪钟哑鬼仙已谢李王孙诡谲难夸玉川也即今论才莫可同居然屈宋鞭棰下鲰生得士窃自奇不敢私之老乡社大国观风季也聪东海泱泱推大雅不能清庙荐圭璋独献飞黄向司马
　　醉卧偶作
　　鼓刀屠狗起丰沛相将王侯多此辈贩缯吹箫不解卑射猎种忘却贵丈夫提剑出国门两眼已自空乾坤乘时遇主取大物山河入手茅土尊风云变化如反掌昨日贱贫安足论嗟嗟古人乃如此刺刺秋风吹两耳即今四海正清平纵有经纶向谁使不如醉卧青山中玉棺下来便堪死
　　孙禹钖溪上双藤歌
　　溪上古藤如许大不但一株且两个苍皮万尺病蛟纒白骨千寻老龙蜕正值新春未作花斜盘乱结蔓如牵黄袅緑蚓不解走隙穿虚蛇入窠圏环纽玦无不有徽索纒绵分左右低从九地饮黄泉髙入五云吸天酒根强五石瓮盘泥枝连千手佛攀梯雾蓊碧油幢盖宻风开翠幌洞门低仙人宛矣乗风御公子遥张青锦驻花繁叶簇鳞鬛狞风雨初来欲飞去奇柯忽引上青天防绳牢绾堪秋千夕阳静照百戱舞紫丝步障流春烟丹霜夜染枫林下赤虬巧向秋空挂我欲据此弹箜篌人不敢窥山鬼怕最爱水边连理树夜深曾有仙姬遇桃花不见武陵津昔日相逢竟何处
　　上滩行
　　新安新定江水连三百六十滩在天新都缥缈髙若县上滩三老分青钱雇值百丈牵紫烟狼牙虎锯刀剑全钜者利齿小亦拳雪浪溅人雷迸船篙师着篙篙欲千一尺一步寸莫前白日欲黒眼欲穿啼猿防壁闻哀弦谁家独住青嶂边十月花开红可怜一声鸡叫层云顚
　　雁门太守宅行
　　雁门太守食雁美第宅峥嵘甲闾里罘罳春罥游丝长帘幙昼影秋波香堂下笙歌堂上舞客起持翿主击鼓银河没尽明月无已见城头三足乌主人沉饮呼不醒辘轳闲挂梧桐井十年之后客重来但见井枯池涸生莓苔大屋沉沉如梦里姓名已易他人主银河明月依旧临空闻鸟雀黄昏深眼底沧桑如反掌石田茅屋儿孙长
　　大树邨刘氏少妇打虎行
　　润州城南山簇簇四月麦黄桑柘緑大树邨头刘氏居短墙幽院差参屋晓炊未罢日始髙卒地猛虎来咆哮老小出门尽惊走犬亦吠虎声嗥嗥虎闻犬声急转步一口毙之如搏兎欲从虎口夺狗还老妪抱孙逢虎怒刘家少妇夺老姑气猛视虎如匹雏手提钢义刺虎目虎血溅靣红模糊昨从大树邨前走少妇涤场犹髽首弱体孱然花不如徐家女子刘松妇
　　沽酒行
　　江上放船如放马波声不歇防不下才发金陵又晋陵势倾千里龙骧者世间快事能几何对君沽酒君唱歌君不见昨日行人说往事恶风三月坐黄河
　　再题子昻画马歌
　　君不见赵王孙画人画马骨力存毫端微茫不可测神鬼歘吸愁相吞矫矫疑龙踏天截转首忽拨春云屯踌躇似欲射飞鸟不及控非空扪想当一隼落西北又忽一鹘东南奔青天濶逺风势万里只作秋毫论
　　泊下雉渎分乌字
　　野泊当娄水苍茫接太湖呉王曾射雉越客但闻乌此夜惟明月千年空霸图谁将一巵酒相与酹江芜
　　望亭聼雪
　　薄暮孤防住春波防雪轻深溪风有竹寒月夜无更枕畔依秋叶灯前隔水声细聼唯冥坐愁防逺钟鸣
　　夜归
　　故园风物好似待野人归白屋闻乡语青山识敝衣水深星影大野旷月防微昨日怜羣雁江天与共飞
　　送张丞纁赴睦下邑
　　君向严陵去云移画舫低驿程踈雨外山县大江西讼简知花落官闲听鸟蹄却忘身是吏随意坐清溪
　　何处
　　何处放船好水深云欲低流澌莎草上落日布防西雨脚只在树鸥飞不过溪买鱼炊白饭醉听岭猿啼
　　山行
　　九月犹残暑山行怯路长日斜微送雨云湿不生凉烟际林深黒虹边天半黄客衣沾白苎暮色岂髙唐
　　除夕旅懐
　　人生几除夜常作异乡人世事复明日流年空旧春妻孥灯下影风雪海边身嵗嵗皋鱼涙今宵独满巾
　　寄方三十国华
　　栖栖布衣者谁拂帝京尘献赋干明主微言讽大臣虽云不得意已作有名人何不携妻子归耕海上春
　　渡峡江
　　雨后趋官渡春隂野望迷江浑诸水聚云杂乱山低树湿莺犹困风酸马自嘶王孙行处草无奈故萋萋
　　偶晴
　　半月不出戸青苔没齿防乍暄虫出树斜照马嘶村刈获空寒水樵苏带夕垣故乡知此山色满江门
　　刈稻
　　爲农嵗已晚却喜遂初衣刈稻霜天下饭鱼秋水扉江明红叶浄潮退白鸥稀不负公私愿行歌樵径归
　　夜热
　　入夜犹烦暑中宵想玉潭稍辞花以北深就竹之南星聚天殊窄江蒸水欲酣凭谁问河朔翻以醉爲堪
　　荒邨
　　送客出荒邨萧条不可论水防残半壁秋色闭双门树死藤犹挂桥危石仅存蠲租虽屡诏白屋几家恩
　　过云【下五诗俱题四明山作】
　　缥缈路常封时时春气浓防衣疑带雨到寺只闻钟不见髙秋月难扪白日峯探虚吾欲老来往借孤笻
　　云南
　　山阳邨戸好家枕万峯云共饮梅花水耦耕麋鹿羣土风周处记日月帝尧君世路纷豺虎区中那得闻
　　云北
　　只在白云北重山别有家人烟散流水墟井帀桃花卖药通秦市分蜂识汉衙自矜吾道拙不敢独餐霞
　　樊榭
　　夫人仙去逺樊榭尚知名月落迷妆镜花深防寳缨山川今喜托天地故难凭倘是吹箫处应闻有鳯鸣
　　潺湲洞
　　潺湲吹古雪倒卷入银河月色兼秋动山声入夜多云来湿不去雷疾响难过枕石惊还起天风摧大波
　　行药
　　行药湖南树清隂爲飒然微风荷叶上乳燕杖藜前草合幽人路花深病客天所知良可待独往信孤烟
　　送吴章叔逰吴
　　以我常游地送君今复行晚山湖上好春水树中生故旧几人在江流七郡平殷勤谢杨栁秋满阖闾城
　　七月晦夕集范司马十洲阁分吾字
　　尽日坐氷壶风流宛自都主尊开凿落客剑佩昆吾秋树侵孤驿斜阳截半湖凭髙双醉眼一鸟去来无
　　寻僧
　　乆卧交知絶寻僧出野行岸花纷委露溪竹半侵萍力倦逢人歇林昏到寺明小桥斜处立波与夕阳平
　　云间雨泊
　　谷口此何年孤篷听雨眠岸风惊死烛黒月唶无天老尚甘行旅贫犹哂执鞭稍寛身健在湖海正茫然
　　别母
　　老母三年病儿仍千里行秋风吹地冷山月照霜明未别先下涙问归难应声厨头有新妇数可问藜羮
　　自西口抵东口三昼夜始逹
　　百里东西口三当日夜经湖敧半船月天满一防星水浅寒犹浊山空暮自青敢云贪利涉风色总冥冥
　　遇李五斋中同用晴字
　　夕照在花明对之生逺情萧踈蚕月雨淡荡麦秋晴短迳青连幕长河緑漫城一尊归去懒树树白云平
　　拜云间沈太仆公墓
　　城背一荒坟秋深木叶纷无言对峯泖不死是机云土湿门人涙泉埋相国文漫漫白雾起乌泣去犹闻
　　病遣
　　幸得贫无事因怜病不妨方书闲自检药裹漫曾忘删去诗仍改移来竹暂黄引儿初学语那敢恣清狂
　　霏雨
　　今日霏秋雨纎纎防晚晴徒能滋蔓草不足活香粳蟊贼除无计蜩螗沸有声何由了公税啜矣泣书生
　　茹春亭独坐
　　空亭脩竹里髙坐茹春长开落花无数去来风自香孤云巢遍鹤羣石卧如羊独往非无事微吟到夕阳
　　过淮隂
　　客问淮隂道人过跨下桥春风吹野树落日照寒潮楚汉山河改君臣恩怨销唯应酬漂母千载奠兰椒
　　留别社中诸友
　　明时容落魄达士任踈狂一命不挂籍百年何所忙山川知姓氏天地借文章惟有故人涙寄书犹几行
　　答郑朗雪中见懐
　　酿得模糊色堪传缟素名乾坤还大皥山水抗无情不湿梨花雨空飘栁絮情多君懐我意只隔水盈盈
　　傅御史戍定海春日寄赠
　　逺戍海云东扶桑近挂弓剑花吹蜃气人语触龙宫月出微茫际天青浩荡中莫言骢马步不及古人工
　　鄞侯朱公临况二首
　　忽听鸣驺过言寻卧病人呼儿开白版倩客正乌巾片语千秋上双鳬百里春当门一束薤请爲使君陈前邨停皁盖近水即茅堂云片来空濶风花去茫箨冠仍挂壁松枕不离牀寄谢青云客无能浣药房
　　金山寺
　　地坼金鳌背潮吞铁瓮城海天真浩荡江月自分明僧呪鼋鼍食钟回波浪声遥知日光湿晚向佛头晴
　　送子晋还会稽
　　雏燕一双舞栁花无数飞离家未十日何事又言归白日空芒屩青山尚布衣请君天姥下爲我闭柴扉
　　与孺觉幽寻
　　丘壑本吾性愿于之子同苹花吹晚白梨叶战秋红到枕水声滑下庭山影空前林足幽事路与白云通
　　扁舟
　　湖海去茫然扁舟二十年晓趋青嶂发夜领白鸥眠漂泊孤邨雨低徊万井烟太平甘老贱只愿相君贤
　　夕坐江上平台酒半分星字
　　夕台临水絶渐暝减山青天濶依孤屿江空出大星涛声遥入酒渔火细分汀歌罢将何以吾曹岂独醒
　　自鉏园一首爲賔父作
　　爱汝年来事家园起自鉏井寒知晓汲坡暖得春蔬花雨蒙头出松风洒面踈再须开一沼傍槛种芙蕖
　　好景
　　艰行虽可厌清絶亦堪矜三如分个孤峯似立僧飞禽低掠水老树半垂藤好景聊娯目因之去未能
　　十二日雪
　　冻雪已盈庭尘心忽自屏马初行过路人乆未来亭大野春隂积长江夜色冥独怜飞鸟外一防莫山青
　　送姚如晦游燕
　　十上不得意一生唯浩歌莫言今白髪不肯渡黄河天上故人待云间酒伴多两都新草赋纸价定如何
　　茂屿即事二首
　　才到东山好身心每宴如满浮春院酒髙枕夜牀书松响山连阁蛙喧水近居五更残梦醒月作曙虚不识尚书贵山中幽事多渔来卖鲜鲤客有馈生鹅雨外新楼阁云边旧薜萝野人成独往醉起和农歌
　　集云乡芳润园得亭字
　　闭门君自好爲我暂开扃留客花三月无人草一亭浊醪堪世态白眼眤天青多病辞深酌非关事独醒
　　汪长文同杨伯翼见过
　　二子何爲者青天跨鹤来把余苍玉杖坐汝白云台山色低防雨江声逺送雷一时逢意气日月眼中回
　　答賔父江上见懐作
　　秋风谁晚渡爲我重相怜五里斜阳外扁舟一个前萧臯行欲半平楚望来全衣带寒江水令人极惘然
　　邦宪榻前夜话同子乔兄弟分防字
　　残日暎余晖髙楼暝色微故人俱白首侍者一青衣海内贫交在灯前旧语稀寸心吾自许兄弟是邪非
　　留别海陵诸君得阳字
　　莽莽去淮杨孤防道路长海风吹大雪江气射残阳人世多离别吾曹独慨慷頼君尊酒在愿以醉爲乡
　　寓定光寺
　　定光遥带郭三亩布金初寺小无钟鼓僧勤沸木鱼一灯青日夜双树緑扶疏最称清羸客来依大士居
　　碧嶂
　　碧嶂全生竹青谿半是花客初开一径人渐引爲家此处风烟絶其中日月赊我来浑欲住何法可餐霞
　　赠崇明蘓主簿愚
　　翩翩蘓季子栖棘海中洲矮屋茅爲栋闲曺吏似鸥渔竿依带绶江草秣花骝恨识仇香晚真非百里俦
　　夜宿
　　夜宿桐江浒髙天朗客星薄烟笼树白纤月避山青岸陡风声逼滩长水力停隣鸡难得曙伏枕柁楼听
　　娯老
　　山僧擕偈谒野客借书抄五曲引流水三间盖白茅青松妻酿鳔紫芋仆供肴最喜堪娯老风尘息四郊
　　秋深
　　今嵗气殊暖秋深黄叶无云常蒸逺峤天只到平芜月不怜人老风难与病蘓癯然山泽骨蚤已要人扶
　　谒于肃愍公墓
　　空山下马谒荒坟寝庙丰碑礼数存敢信不移钟鼎日便忘归赐镯镂恩松楸永閟孤臣骨天地长依九庙魂门戸谁怜房杜少守祠闻说有云孙
　　陪胡公上钓台
　　南阳冠盖化秋烟桐水祠堂尚俨然九鼎不留秦伏腊一丝分得汉山川客星太史侵晨奏帝榻何人昨夜眠弭节清江时一眺白云何意傍楼船
　　搔首
　　今古浮云亦自怜中原搔首望祁连长城北绕千秋塞大夏西开万里天碣石宫前盐作海玉门关外酒爲泉秦皇汉武原英杰莫道年年但戍边
　　循西山麓歴诸公卿墓道至石塘即事
　　郡西流水石爲塘塘上青山是北邙隂径有霜松叶滑阳坡无雨麦苗长溪桥送客秋蒲落野店留人晚稻香立马墓前翁仲老谁来取酒醉斜阳
　　已未上已临顾四舍人曲水
　　我本兰亭旧主人东呉曲水借青春临文亦自悲今昔把酒何须问主賔风动花枝山袅袅日蒸云气水粼粼石前箕踞披青髪一笑明朝迹已陈
　　夜登包氏碧岑楼
　　澹月微茫江水平登楼一啸俯空明天当尽处山长接潮欲来时风自生闽粤防樯通海徼鱼盐墟市隔江城夜深坐听渔歌起不是当年画角声
　　江上
　　林间江上絶风尘自向支离笑此身坐石任他苍藓涴闭门只许白云隣一枝秋色聊当座万里青山不寄人管领沧洲闲日月杖藜髙过小乌巾
　　题李賔父萧皋别业
　　林皋自有徴君业古碶何年别姓萧路入青溪双女庙天低緑树鲍郎桥三家隣舍能供酒十里江田不用潮时世清平吾与汝不妨长此作渔樵
　　逰横山同白
　　西指横山路不遥澄波十里泛兰桡浮云漏日隂移树逺水穿林緑过桥石壁垂莲青霭防野田分局紫烟销不知顾况台何处遥想书声度碧霄
　　过夏盖湖
　　一日孤防风正长万山晴色满湖苍天青鸥鹭都如雪秋尽蒹葭未及霜渔戸半依船作舍人家多借水爲乡故园物候应相似蠏稻田田橘柚黄
　　双塔泊长年门口移日
　　不因沽酒系柴门知汝飘零恋故园水阔天髙三泖路青林白屋五家邨啼莺出树偏求友老竹穿篱故引孙翘首乡山归未得黯然唯有一销魂
　　瑶台
　　万里瑶台接绛河九霄明月傍人多借吹天上苍龙管愿着江东白鹭簔罗袖薄沾花气湿玉钗轻度水风和莫言今夕此何夕自有相思托女萝
　　浮州寺作
　　浮州小寺水之涯桥防隄倾路复斜积瓦霜封残栁叶壊墙寒覆古藤花青林送客分三岛白鸟窥僧住一沙万室湖南烟水暮不知谁是叔伦家
　　江上遇友人过兰溪因托附书抵方翁怙
　　桃花春过熟鲥鱼买酒因君一寄书江渐依山分濲水潮将带雨上桐庐人须野鹤鸡羣问家在寒溪埠口居旧说方干无别岛白云随地可踌躇
　　大涵山
　　悠然大涵山山下云如海不因濯足来寻得渔矶在
　　梁王台
　　日落梁王台台空映江水江水流不流只在钟声里
　　潜陵
　　潜陵蔓草中知是谁家墓白日无回光青山有行路
　　鳬池
　　蒲稗雨前死芙容霜后活青天卧鳬鹥秋来水空阔
　　送人之南都
　　金陵曾向酒家眠十五当垆不数钱红版桥头明月色娟娟犹在玉钗前
　　海棠
　　一曲春风醉后歌白头其奈海棠何半生自数防花伴唯有秦淮市上多
　　燕子矶
　　燕子江边客又来东风空忆凤凰台十年旧事三春梦一日寒潮两度回
　　包十少府制苎袍赠余游武夷
　　君裁白苎作山衣送我新穿入翠微坐倚青天吹铁笛紫云黄鹤近人飞
　　青溪
　　窈窕清溪尽日寻雨收风歇翠沉沉一双燕子翻花出始觉人家住隔林
　　过文长故业作
　　水连巷口夕阳斜细雨东风湿杏花酬字堂前双燕子不知今日属谁家
　　废宅桃花
　　昔年池馆似髙唐犹有桃花满壊墙梦里春风浑不觉一枝无语吊残阳
　　武陵庄
　　青精作饭紫莼羮饱后微吟水上行不道空山曽有寺隔溪风送午钟声
　　叶郑朗先生太叔
　　先生字郑朗者盖嘉则先生字之其后更名亭立字介子先生生而白晳身长六尺余眉目如画少即灵悟在塾中对语惊人甫十六七辄能诗诗出闾巷宿儒缩舌而诵之年二十诗已成人或以示嘉则先生嘉则大竒之谓诸生中何得有此人即延先生至与定交执手甚懽且曰叶生今日李王孙也吾幸从年少中得一伯翼复得一叶生吾足老矣时张大司马里居方主文柄嘉则因自为长歌以先生行卷呈诸司马司马亦大惊先生遂一日名起然先生性廉洁自持下笔为古文意岸卓荦眎一时词家不肯从其后故在诸生间亦不为有司甄异尝自咏曰道以闲能长名因傲不传盖实录也先生不能饮然谓人生岂可一日无酒意每晨起童子为置觞坐上不注酒先生欣然举觞若引满者三始饭有故人为吴中某县令先生访之适县中修志先生爱其山川人物因与辑论书成自署卷首曰四明叶太叔着令为先生置酒以百金夀从容曰某忝令此县修志事应在令虽重烦先生手笔乞得假名氏先生拂然曰著书千载事岂容买卖即束其藁别去初与屠长卿先生同学每篝灯夜读首相触长卿心服先生叹为异才及长卿既贵名重衣冠辐辏先生谓其门有杂宾遂絶不与通若未尝识面者至长卿殁后先生乃为诗哭其墓追述旧言其介性率如此先生年三十余自言居常十四善病十三事事十二治经生业得抽其賸力于诗才十一耳然已积逾千首会意有所伤悉取其文草火之至尽嘉则闻之为惊惋不已惜不见其焚时光焰作何状已而先生颇意悔更追录其所记十之一行于世嘉则为作序即所传思烟集者也先生初见嘉则执礼北面然嘉则絶重先生呼为小友使其子娶先生女其交懽若陶公之于张莱民也先生晚年有蔵山稿二卷诗笔益老成俱在思烟集后者
　　嘉则先生论先生诗曰郑朗诗初成是时尚竒诡猎异逞才心所嗜好不得若长吉语不出已而于五言古及近体稍更之一主以雄浑深湛其格力气骨色味神采醖酿初盛唐诸家而归宿杜陵至乐府七言古则夏商彛鼎不足古玉觥金盌不足贵未央铜雀瓦不足异神剑霹雳斧不足诡龙甲凤毛麟角不足竒而理不必其果有事不必其尽无语不必其可解物不必其不生所谓刿心盋肝揉骨涤髓者弥聴满视嘉则所推重先生至矣余近徧询先生晚年诗老友周自一先生为从沈氏栎社居得其遗诗二卷惟五律甚多气格髙澹转造自然遂得五言神境当置诸右丞工部伯仲之间非复若年少李王孙也先生初借嘉则名起复因其后人得见晩年手笔先生可谓得沈氏力矣
　　先生尝论诗曰今日称诗者髙自隠逸贵自君公陋自稗贩贱自驵侩呜乎称诗而逮于驵侩是为厄诗之际吾哀鸺鹠之盈耳也又曰今日夫人而能诗犹夫人而能为书也即孺儿搦管从防防从画画其形成斯为字矣若论所为笔法则惟张王钟索辈擅之今若以其防画而槩谓能书可乎至乃祖构之士毋事临摹凖于心想于目迹自我脱精自我留斯胜之胜者也意能窃之形能盗之正如埏土象物虽顔面若生吾以为非善学者也又曰取自于我则机转而神融取自于人则根枯而蔕脱吾不知大唐之歌南风之诗更谁斆耶凡先生所言俱词家药石当与桓溪先生说诗并传故幷录之
　　杂謡三首
　　妇嬾上机婆催织布不聴婆言儿寒无袴
　　不剪莱路莫开我剪莱子行来
　　门有嘉宾室无贤妇盘有肥羊尊无美酒
　　城上乌
　　城上乌号相呼三更四更号不尽风髙况又夜吹芦再号不忍聴城边白草枯城上乌天曙不飞魂欲无
　　鸱夷子
　　鞭尸何补抉眼何苦入江不腐怒气如虎我穿尔肚尔受我弩
　　南门謡
　　父为虎踞南门每日食人人呌苦子尚为狼孙变防窃食残余能几许慎莫逢人人杀汝
　　上畱田行
　　孤儿苦有兄难与居我欲往东方居东方长人索人魂不可居我欲往南方居南方巨虺防人髓不可居西方旱海渴人肠北方层氷裂人肤宁与兄居兄实难与居令我朝汲水莫舂粱兄食粟我食糠一言不合起刀枪有兄如此不如死他乡
　　行路难
　　行路莫登髙山中多猛虎行路莫乗舟水边多伏弩我是行路人谁知行路苦
　　望夫石二首
　　妾心如石坚望朝复望夕夫归傥不信全身化为石夫归来夫若不归来苦死懐不开虽然化为一片石其中亦自有灵台
　　何当行
　　凤为鸱兮麟为狗仲尼不圣兮顔渊富有吁来者谁兮吾复逾垣而走
　　箜篌行
　　东家女性柔单栖不下楼容华映朝日玉指弹箜篌一弹声断絶再弹声转咽二十五声声声愬离别十五嫁夫郎盈盈入画堂观者増叹息齐称双凤凰感郎情懐好淡把双眉扫不愁两处行只怜一处老讵道中肠变爱新故失婘传说下江湘终朝盼不见一盼一回愁不由人白头西家有老女相见亦含羞
　　人苦不知足行
　　鸡三号门外萧萧马足髙前涂若向北邙过乃知奔走总徒劳请君还家对妻子右手持杯左蠏螯架上有衣盎有粟人生何苦不知足
　　端坐
　　端坐临髙楼愁思安可极我友轻别离弃我往上国今我失其羣长鸣振双翼振翼将何为流景忽以匿思欲求列仙三山杳莫测夀命既难持郁郁何所逼立言虽可申荣名在令徳
　　陈宣逺携酒至竹所邀沈嘉则先生薛千仞同到得举字
　　幽居屛人徒抱疴积寒暑行药憩髙林题诗对孤屿善谑感在昔久敬想所与扣门报兰朋携尊就竹所我师心皓皓吾徒情楚楚清响振天云飞湍簸沙渚嘹嘹紫雁来采采頳霞举斜日媚西山素月挂东墅欲使念嘉会无慙酌芳醑大雅庶同敦绪论良足咀
　　愤叹
　　白日忽西沉明霞亦渐没浮云弥四野隂风转萧瑟魑魅出幽丛执我夜行客感物愤叹生昼逢多髣髴惜哉命运屯无以脱斯戹人鬼同所归人祸殊惨烈我今在尘网恨恨何时歇
　　有所伤
　　贫贱迫驱人出门践严霜恶风吹广陌游子不归乡寒鸟鸣北林饥乌立东墙彼亦寒无衣彼亦饥无粮一身不自保寡妇泣空房银屋开绮筵玉壶盛酒浆列席难具陈盘中荐河鲂嘉宾燕髙会长歌激清商不知死者苦但言生者康死者竟何人嗟嗟良可伤
　　谇小儒
　　鹓鶵育毛羽五彩耀太阳乗猋腾双翰翻翔穷八荒清晨吞沆瀣日夕饮霜千里垂玉音匹羣唯凤凰瞻彼升云翼未敢与颉颃何况鸒斯鸟啾啾蒿下翔一髙复一下形响讵相当如何不量力延颈徒仿偟
　　雪日朗公见过乃有此赠
　　薄言客天都雪花一夜厚髙卧众峯巅梦饮酌北斗忽报朗公来使我梦却走披衣与之坐莲花出其口灵光寒照人空色消万有送之出门去残雪在枯栁
　　人臾予干谒为之答
　　人生无贤愚得势自飞扬贵贱既以分求亲反其常须用就顔色仰视苦不遑世路有危机自爱免祸殃昔在孔子门原宪得升堂毋谓狷者隘干求耻莫当在家贫亦好斯语有酌量守而能勿失吾道有辉光
　　送王太学入京
　　酒煗西陵白日下平荒晚饮骄嘶马愁云湿栁别长河一水茫茫风倒泻绿萝隠隠牵行色肠依古树春丝直好向天门卸短衣赠君宝剑光斜逼梦县马首青烟小莎鸡号寒秋乍老霜髙金马映铜龙提出宫中漏声早
　　时命叹
　　良玉璞为宫双睛啼玉工世人宝石不宝玉空使光烛银河中君不见鉏商怪一角鲁郊麒麟折左脚
　　野田行
　　河光摩天白湑湑媸蝄骑鱛作人语召怪呼精起碧防或化青貍或化鼠我胡遭此鬼胆张细溅秋血坐边霜夜防泪竭海天长幽州不出心茫茫生身恙世谁能唁风瑟瑟饥空战壮夫怒腹寖彭亨烂吐雄肠赤如电赤电飞空堕作刀野田之鬼声嗸嗸我岂肠枯神血尽海波不动青天髙
　　送赵给事适江西
　　批鳞幸不碎龙堂严谴朝承暮一方九江雨逗波空绿瘦尽春芳夜度霜霜蹏馺平原上玉星防铁光无恙妖蟇子夜蚀金精伐鼓江神铺赤浪雁声雝雝满秋水秋风冷射兰英褫大壑枯蛟缚冻氷空有肥声压不起匡庐峯髙君且留子巂嗁烟生旅愁寒深山鬼吊幽廌白日昏凄石镜流谁讯天荒坐寥寂淋漓醉入樱花色月生凉影起清歌平看流云眼中碧
　　王郎歌送季夏京试
　　马萧萧云苍苍明月珠献君王我独胡为送王郎
　　古镜歌
　　蟾蠩奔天天夜惊降作一片青铜精金烟细衮双龙浴土血千年浸冰玉满庭突走白电光摩拂何须寻负局赤砂点背绿花攒精半射毛孔寒自从妖犬破林虑山魈野鬽声无驩扣如哀口龙鳞痒云气淋漓凝在掌防怳东西神物来跳入秋潭透清响谁教擎出咸阳宫闚肝眂胆过重瞳我欲握之爥寥霩难将黍室遁奸雄
　　哀内子
　　黑雨堕瓦舞神灵倐忽星烂云英英秋灯冷照中闺壁壁挂轻尘抱玉笙当时玉笙音正好少女如花娇不老如花一日不艳人夫子乌乌魂欲倒悲声隠隠梦中闻梦起芒芒不见君土入凉风冢花碧纸钱直到夜深焚天带平荒月孤发柏下香魂吊残月不从隣鬼唱幽歌只向寒冰咽青月
　　寄丰野人正元
　　今我不乐愁欲死思君磊落之竒士半生抱恨何所为两脚不曽入城市君家夜夜风雨鸣无乃牀头剑作精我亦有屋四壁静忽然霹雳令人惊拔剑斫地心愈苦心欲言之口难吐空作东西南北人那得飏声健于虎羡君不出爱吟诗一片頳霞映酒巵自笑常遭俗眼白徒将短发报君知
　　杨伯翼席上送汪仲淹象先叔侄得宻字
　　东风走红曲水厔静绿拖寒迎白日浓光飞入生頳顔壮夫凝恨青春溢杨子亭中无俗儒愿写清壶更促膝是时各提一片心口吟舌语冰喉宻客称叔也贤豪人温如玉立此其侄绛花照夜新承懽待旦魂消马头出
　　送人之白下
　　东方游子躯七尺马首流云光欲碧越山过尽聴新莺春锁吴花宫雾平子夜歌髙白门月黄金不用买逢迎
　　纪梦
　　严霜倒飞泣冷兔宫城团团挂绿雾羲和喝使日光矗嗸嗸鬼妪寒空哭髙风埽断片云掲黄须将军冲怒发大呌西飞鬼妪魂哭声藐地须臾没觉来不觉东方发
　　滩上歌
　　清流之下石如虎逺道之人心独苦清流之下石如刀逺道之人心独劳
　　夜来
　　孤魂游天云路湿海脚秋虫螙寒色烟吞暮国秋欲嗁黄狐跳梁赤狐立痖龙酣卧海不腥月碎长空玉兔泣沙场露滴珠痕熠霜花细结蛇鳞甲此时旄头掩得无诸军牢守金仆姑
　　掷花行
　　春腻枝头香满空黄莺啼破小桃红花底玉壶争跳入问花长得醉东风花心摇曳愁无语扶桑渐渐日如鬻南山忽幻作黄金难买韶尤不飞去谁令白昼永冥冥奸狐为胆花为形石家蚤不将花掷怨血千年冢上腥乃知花开不足喜花谢不足悲失马折臂惊欲閷北叟条条真我师
　　寒路行
　　天交夜半如漆光江南塞北鬼胆张跛鬽生狞索人腑我逢未敢声直吐愤色不收莽自走寒路闻声但挥手欲上嵯峨作虎啸踏窄穿欹尾难掉氷泪青悬梦豹血更尽一杯洗幽咽游魂悲入雄心烂孤骑上马到明旦
　　咏懐三首
　　寂寞秋瓜巷蓬蒿处士家夏披毛褐防雨垫角巾斜尚想神龙蛰休贪白日赊不为句漏令赊处觅丹砂羣鲲徙海去双鲤到江迟云水仍相得风霜要自知闭门愁送老作赋喜探竒不意逢今日生涯酒一巵豺狼惊忽到云雾苦难披裋褐飞尘满沧浪入钓迟青蝇无旧恨白鸟有新知从此谢拘束非徒为守雌
　　夜过山隂
　　夜发山隂櫂翻思旧日经雁空闻镜水雨自湿兰亭孤烛帆前闇千峯梦里青客懐牢落甚黰鬓欲星星
　　多事
　　天地亦多事崩山与霣星饥荒连海郡盗贼散秋萤是日愁如梦何时醉可醒絶怜无羽翼空自想安宁
　　病懐
　　肝胆向谁是闭门空廿年古今愁易得天地老堪怜一病从藜杖三春失酒钱独将衰谢色数到剑锋前
　　阁夜
　　冥冥云气薄澹澹月华生天地愁中色江山梦里情林收清鹤夜阁递逺钟晴何必鸡鸣候依稀道念萌
　　莫
　　羣动将休际荒村欲莫时川云低泛泛海月冻迟迟万病藜牀满千愁蓬鬓知庭前有宿鸟羡尔得深枝
　　夜起
　　少寐衰承损披衣影带形隙偷孤月白壁写一镫青霜重咽寒露山空走百灵世情犹半夜何计破冥冥
　　秋日隂
　　萧瑟是何处秋风不可寻红无江日照黑见海云隂急涌潮侵岸悲鸣鸟在林寥寥萝径里黄叶坐来深
　　泛江
　　今晨好景气临汜有吾曹冬煗江心媚天清鴈翼髙野童扶画桨山鸟认青袍但得长逢醉何须镊二毛
　　雨春
　　新苔侵破榻积雨懑空楼湿过衔泥燕饥翻失食鸥水兼江树动地接海云浮腊月寒相近龙钟拥敝裘
　　闲居
　　身外本无缘逍遥转自怜养生感逝水阅世学枯襌道以闲能长名因傲不传何妨居寂莫遣兴有诗篇
　　诸人共步春郊
　　步步领春风青郊路不穷鸟声芳树里人影绿波中酤酒呼童子簪花笑老翁莫言兴未尽归及晩霞红
　　遥遥空所期
　　容易鬓成丝遥遥空所期有懐都浩荡无地不嵚﨑白犬盟安得青蝇吊可知及今请一醉髙枕聴黄鹂
　　太平寺
　　四野白云屯江声直到门地灵三佛出寺小一僧尊乞食村非逺参禅境不喧平生苦尘网愿此度朝昏
　　曹娥庙
　　秋水连江渚林花隠驿楼乾坤荒殿立今古大江流黄绢碑重勒青山墓独幽如龙庭下栢曽得汉云留
　　过许氏山亭
　　亭立翠微半登登趣更长路经泉石过身到薜萝藏近竹衣分色迎花酒共香纎埃风不起清絶涤人肠
　　不觉春暮慨焉有述
　　今年春可怪花事忽然过直恨一心细能寘万虑多睡犹惊梦险老不耐贫磨空羡庭前树青青发旧柯
　　久雨
　　种圃蔬不活登场麦已空人居云气里家在雨声中砌藓偏能绿庭榴未吐红何时开苦雾杖防任西东
　　江亭
　　宴坐一江亭俄然怪独醒抱愁人不见叹世鬼来聴日落山尽紫云横天半青此时差可意白露满孤汀
　　尘务稍歇复理清事
　　入日烟霞境辞身虎豹羣种花新带雨选石旧栖云敢望坐常满唯矜研不焚终宜置丘壑休作北山文
　　嬾
　　浮世他无恋烟霞性所存嬾成常避事客至不开门枕上留书帙花前设酒尊百年如欲尽含笑更何言
　　避暑松隂偶值山叟作
　　逐暑想松风幽园路可通脱巾坐树下携杖步林中水鸟不到岸火云欲满空阙然人晤语剧喜值山翁客有嘲予寡合实同心者逺莫能致也
　　闭户坚如此宁嫌众与羣古今人事换荣贱世途分地冷心常逺年髙貌不文犹思声气合天际望青云
　　简隠鳞宣逺
　　莫说甘逃世迂疎性自便鬓从斑不镊裘任敝常悬客惯科头接诗多信口传交深形迹外实借两君贤
　　久不出篱门
　　久不出篱门唯堪对酒樽是非吾自晓险薄世难论老坐青毡穏贫居白屋尊料无能报力莫易受人恩
　　思起
　　可怪寒冬夜鸡声未肯闻寤来情脉脉思起事纷纷魑魅逢清昼亲朋过薄云数椽堪自老不作送穷文
　　卯饮而作
　　每思逢令节转恨到衰翁惆怅琴声里低徊栁色中红顔卯饮借白发昼眠髼幸喜谢拘束无劳学俯躬
　　浮生
　　浮生无住着幽事每相依简略存吾拙过存任客稀采茶春自细种药雨初肥老眼斜阳外长林送鸟归
　　心劵
　　愁深经百虑心劵苦多年独是贫难逐殊非病易痊采薇青嶂里行药白鸥前身老知无用名从何处传
　　一室
　　一室真寥寂巡檐事不空兔飞怜埜窟雀困恨雕笼虿尾蜂窠外机心蛛网中偶然经老眼独立意何穷
　　放杯
　　欲寐难成寐逢杯数放杯形容真小小天地本恢恢笑狎闚笼鸟贪然近死灰却怜千万恨尽待一心裁
　　读书萧寺
　　上方来诵读幽寂故相宜借榻襌无碍分灯佛不亏梵收子夜候钟度乙书时梦向登临去犹将翰墨随
　　小步
　　柴门临绿水小步趂斜晖亲药躯犹病扶笻力渐稀老应怜鹤发贫不厌鹑衣依旧深藏去逢人有是非
　　定国解官后见访留酌
　　几年成别后乍见即相存官罢君翻乐家贫我不言胜懐从逺擢幽事在孤村藿食还能否情亲具一尊
　　小筑
　　性本躭篇籍尤怜诵絶交先生号东郭小筑选西郊花雾侵衣袂茶烟亚竹梢坐行都自适好鸟正咬咬
　　闲适
　　穷老事不至幽栖兴每新得情看竹久失记检书频携杖徐徐步逢鸥欵欵亲路人遥指防天地一闲身
　　遣兴
　　叹息到残年千般非似前山颓生客笑壁立老妻怜不卖书堪读难交友尽捐能辞儿女累万一穏宵眠
　　登野
　　野外可人肠登登步觉强山容云半吐秋色雁初翔霜犯枝头浅风交水面长沙行双白鹭惊见捕鱼郎
　　转步
　　花鸟送清泪诗书生闇尘穷猿欲破胆病马强劳筋转步逢荆棘回头问鬼神异时魂不灭千载抱酸辛
　　野遯
　　闭户歴冬春凄凉寓此身蜗涎留砌藓鼠足乱牀尘吠犬初逢客饥乌不畏人飘零一起念无怪欲霑巾
　　残年
　　草草共残年何人慰眼前忧生心悄悄哀死泪涓涓情郁多朝饮神销邮夜眠向来行乐处回首竟茫然
　　感时
　　叹嗟吾自有何处问同心年往空皮骨愁来入古今歌谣童穉巧战伐嵗时深廊庙宁无计宜从纲纪寻
　　行吟
　　地偏尘事少携杕独行行步起怜花影吟来答鸟情经林万竹立入寺一僧清只在烟村里无人识姓名
　　拭泪
　　弃家日已逺不必泪霑巾藜藿枯肠得江山老眼亲爱清琴是友耽寂寺为隣野叟来相问才知世外人
　　立家
　　风霜头尽白早晩眼生花海内空为客山中别立家雪飘念东郭鲲动想南华乐处今才得从兹勿叹嗟
　　送沈穉侨往东吴看妹
　　汝往东吴去风霜讵畏侵双亲不在眼一妹合闗心临眺江山换悲欢骨肉亲庭前有雏凤回首聴灵音
　　毒热承柴伯玉逺寻避难之地有作
　　逢难无人识论交君最优天炎惊逺到地僻媿淹留细语情难益频看泪不收后时谁执绋白马望来投
　　苦热沈丈共避树下
　　逃暑得同心相携坐树隂风声低度壑云影细通林飞鸟长空絶游鱼浅水沈谁怜田父苦目尽望甘霖
　　闲居招友
　　典籍平时涉禽鱼每个亲孤情属丘壑一意避风尘古道违浇俗良朋托老身不须烦再请来与对松筠
　　感懐三首
　　自分穷路与通津何必悲欢向客陈燕雀凌风都满志蛟龙失水敢称神一杯心事思销尽白眼人情看斩新状貌也应难便识英雄都是捉刀人
　　多少忧欢总莫真谁能蒿里试逃身自从瞩目江云歇未必经心蒯剑贫万里闗河钧浩荡千峯苍翠与嶙峋世间何事堪羞恨最是低眉去向人
　　马蹏何必踏京尘但得烟霞好结隣门外岂宜停皂盖鸥边絶称戴纶巾齿牙昔日空相借面目多年只受嗔可有千秋在岩谷不因避世漫蔵身
　　漫想二首
　　生逢熈代是何人得见文章礼乐新万国衣冠来玉帛九天雨露徧沉沦风恬大海鱼龙戏日暖平郊草木春我亦今朝思鼓腹梦中倘作太平民
　　书生何事漫销魂极目萧条莫可论几处渔歌沈白日千家灯火隠黄昬身衰难泛沧波去囊尽犹怜破壁存传道圣明更美政不胜踊跃俯乾坤
　　时事
　　少时每得度春风三十年来事不同重利尽归苍徼外良家多在绿林中鲜肥此日称奢俗机杼何人号女红昨夜分明逢地震谁将消息达宸聪
　　寓懐
　　莫叹星星镜里饶也于尘世足逍遥爱他不用存仪舌忆昨何曽学楚腰恶草当阶须自落乱云到户任相飘唯嫌歴歴风声在选向何枝好挂瓢
　　秋日独居兄子仲弢送酒至
　　幽栖地僻少人过唯有秋光满薜萝出雾乱山青就顶受风浅水碧生波虫经露墄寒英谢鸟恋霜林落叶多谁破寂寥心更逺阿咸进酒起髙歌
　　晓晴
　　一月未曾干一日雨声昨夜喜初回髙霞结海晨光满锦树依山秋色开鸠厌旧巢将妇去鸥怜新水引雏来清羸衰疾何时起独抱渔竿坐石苔
　　倚杖
　　嵚﨑歴落未称贤短发萧萧又莫年绿埜色随鸠杖底白云影到鹖冠前鲸波目断三山杳鸟道心飞五岳旋伫立谿头饮水罢一瓢髙挂乐尧天
　　泛舟归来
　　轻舟晴泛大江平展画摊书过几程白鸟窥鱼若闲立青山送客似多情领来野色秋千顷归到家时月一更老倦不堪成久坐就牀幸喜梦魂清
　　夀嘉则先生二十四韵
　　硕徳存蓬荜宏才出海滨百尘俱断想万卷独留神貌以烟霞得肠因道术醇花呈江氏笔雨垫郭生巾金箭东南美文章左国伦临池珠错落洒翰玉璘珣众象归驱逐千秋纵屈伸丹山孤凤羽巨壑老龙鳞倒屣中郎客披袍学士身平生唯慕古龆龀已惊人品藻俱英杰从游必荐绅雄心推岱岳侠气走燕秦木铎劳堪任蒲轮事未循有天恣谭笑无地展经纶用拙原非拙寻真即是真袁闳不絶俗王烈善居隣江海称髙士乾坤数逸民晨鳬开大道宝筏济迷津幸忝登龙后懽逢降岳辰永年三叟述秘诀八公陈瘦骨浑如鹤长眉俨若银壶中闲嵗月膝下抚麒麟竞指神仙在应知甲子频荣期具三乐谁复叹沉沦
　　山馆
　　芳草满中庭青苔暎四壁飞鸟不知还从谁破寥寂
　　旅馆
　　风花昼凉碧雨火夜寒青神剑潜一拭雷如四壁行
　　客问我孰与往来答之
　　朝随白云起莫随白云卧深林人影稀兀然吾一个
　　挽刘秀才
　　薶头半世苦攻文今日空髙四尺坟一片秦山秋色里几人白马哭刘蕡
　　林孝章贤豪人也倾盖定交赋此为别
　　邂逅相逢即故知见君肝胆识君迟他时觅我家何在绿树桥边露酒旗
　　过故人居
　　小衖无人径转赊十年重过不胜嗟门前老树依然在唯有斜阳管莫鸦
　　往自
　　往自幽燕道上来逢人那敢说金台在时正值西风候满面黄沙拨不开
　　斋前地限于滋兰而竹不可无也借隣之有以对之
　　尽教除去庭前草急取幽兰次第裁地小不堪还种竹数枝借过短墙来
　　自悼
　　一生苦节晩多囏野鹤孤飞也未闲死后可怜薶骨地无人知道首阳山
　　汪长文先生礼约
　　先生后字士峐号石雪大父中丞公玉父石盂山人坦先生少负异才嗜学能读大父父书治古文家言工诗兼善书法先生既三世擅为文章复从学嘉则先生之门得其指授由是名日益重虽里中宿老无不翕然称长文者尝一客京师游于太学未几即弃归所居曰大雷山房岚栖云构人望之若三壶仙宅先生至中年即尽谢客坐卧一山楼著书虽妻子絶不得见垂二十年少工书楼上徧置静楮笔于左偏开一穴下置容五石大缸使人楗其外每一诗成既书纸熟视良久辄手取捼之投穴中积嵗时缸满家人发户出纸好事者候得每争取之稍传布人间余家亦得四五纸先生自序言吾每草书成悬置壁间卧观之真若神龙蜿蜒健鹘翥欲出斯实一竒也先生所居当四明径口初嘉则游四明从大雷入先宿汪氏山房搜讨故事先生与同行每至一竒处辄相酬唱有诗嘉则记其首合为四明游籍一卷一时词人竞相传写屠长卿余君房诸先生俱为作序余谓自谢遗尘栖神此山髙风轶世然徒假皮陆口中遥相拟似未得其真宋以后诗人过相刻画复失自然未有善写云窗大阐岚瀑若两先生文章之丽者也先生他著作甚多俱未行世自先生殁后数十年大雷山房亦燬遗文散失余仅从故选家觅得遗诗一卷四明游籍一卷因为论定以存百一每诵先子年先生入大雷山访汪长文隠居二百言为忾慕久之
　　读史
　　白日不恒处寒暑无停轮百年本斯须忽忽如流尘鬒发异谁昔衰顔无再春咄嗟山木夀鞅掌麋鹿羣段干光魏国言笑偃荆榛原宪安绳枢歌声闻四邻万钟岂不贵守道固所珍神龙蔵深渊尺蠖有时信生平困荒芜流藻垂千春
　　荆卿挟匕首身死膏秦庭子房奋狙击千载扬髙名功成绩乃着身败名俱倾伉侠岂殊调惜哉谁谅情易水风萧萧至今流不平
　　咏懐
　　昔余好冲举长生懐逺游逺游与谁期羡门复浮丘挥手谢世人一举凌九州驱驰未终晏白日忽西流孤雁云中鸣万里去悠悠不惜瑶华改但恐朱光秋独往毕此志咄咄复何求
　　婆娑宛丘下日夕懐佳人佳人难期路阻限河津明星夜煌煌夭桃日蓁蓁末路有倾仄繁词谁见陈鹤东西飞寄言谢所亲人情弃衰暮市道贵朝新奈何金石交一别如流尘
　　杂诗
　　西山何郁郁迢递临重冥髙松不知年下有千嵗苓瑶草正纷披华采如繁星就中白日秘安知寒暑更何者三老翁游戏来层城绰约皆异姿矫若烟鸿惊琳馆抚方诸蹑蹑恣天行苍龙翼兰枢白鹄游珠庭青童启双扉飞电生中有龙峤经芝简秘丹楹长跪问要言含意了不经竦身向青霄一举凌大清踊跃往从之云雾忽杳冥寤来翳山茨庶几通精灵静处以须之叹息空屛营
　　一朝复一暮冬复阳春残魄不再满阳鸟忽已盈悠悠天壤间谁为不死人盛年不须臾忽若风吹尘良时不为欢迟暮叹何因徘徊故闾里念我平生隣斗酒相娱乐欢喜日以新华镫永今夕上堂展殷勤何必倾庶羞鸡黍为下陈永焉保霣暮持此俟来晨
　　中林秋兴
　　秋华开满国秋思日复剧生平睠秋人自呼芙蕖客松下凉风生竹外蕉烟白荷鉏斵朝菌鼓刀脍霜独引篱下杯醉卧溪上石宁鴂声何悲曜灵光已夕以兹千载情言追鹿门迹
　　曲辕居为沈嘉则先生赋
　　泽国何苍苍云水共防错萦回绿雨涧掩映芙蓉薄蓬峤故相闻沧洲宛栖泊彼美林中人依隠得所托开轩泝广川考室遵平陆空庭列髙林闲窗罗逺壑无慙南郭隐庶展郊居乐缅彼风尘游怃然愧龙蠖
　　奉送邑侯翁兆隆先生述职北上
　　来日恨苦短去日恨苦长昔别燕市中今送西河梁俯仰未须臾超忽三秋霜世途日多岐謦欬安能常騈筵非宿昔正爵不尽觞落日江湛湛北风吹衣裳笳吹发清声旌斾逺飞扬负弩誓先驱弱植非所将安得黄鹤羽天路同翺翔
　　古枫行
　　清溪路绕南山坳上有古枫千尺髙絶壁侵云入杳冥盛夏六月长风防种之何年不知数铁干隂森老烟雾山翁梵客坐不归碧蕊香脂满山路忆昔山头十万松根株硉兀顔色同官家艨艟斩伐尽深山大泽千年空即今朴簌杂茅苇疁火爇之衰草风呜呼眼前世事日堪惜重思老榦髙冥蒙
　　采药行赠族子铭孺
　　朝出劚苓暮采薇白日忽落苍烟飞荷锸归来倚深竹落花清露香人衣我家阿咸颇解事提笼逺自江城至肘后三千禁架方囊中数卷轩辕记眼前孺子总纷纷少年提领争如君何当共尔寻仙去采药天台卧白云
　　独酌歌
　　虽有西山乐不能还少年虽有平原饮不如独酌便东臯多收十斛秫西谷麤营一亩廛牀头压酒声涓涓一酌一歌私自怜清风白云长作客南山北山华满筵无须丝与竹陶写自泠然
　　独立
　　渐少区中累蹉跎嵗暮天烟霞常引疾犬马欲忘年山课松楸税园收芋栗钱寥寥一生事独立意翛然
　　东城逺眺
　　髙城临巨浸东望一登楼埜树俱秋色江云似水流三山无日到五岳几时游便欲扬帆去空波命小舟
　　园中杂诗
　　峡隠风惊急山髙屋更重奔云逐去鸟飞电落长松响裂溪东壁人传海上龙向来声稍定一笑倚髙舂
　　松下
　　宿昔探幽事夷犹过草塘薜衣秋去纫华佩雨来香石菌从儿供溪莼问客将闲云与沙鸟一酌忘斜阳
　　斋夜
　　南山有敝庐蔓壑俯阶除落叶喧筠径明灯散竹书野狐寒拜月溪獭夜陈鱼閴寂荒村事幽竒念索居
　　偶作
　　嘿嘿竟何意栖栖常避人乾坤存一壑风雨过三春锦带慙居士青山作外臣衡门有尊酒长日傍松筠
　　夏日茅山晩眺
　　东山数茅屋一半是斜阳门掩垣衣老溪流石发香归云隂磴湿鸟暮天长莫怪忘三伏千峰夕气凉
　　归望山茨有作
　　秋隂自寥廓况复逺林归一水孤舟入髙天乱叶飞江云晴稍薄山日晚犹晖何事东溪上行吟老竹扉
　　秋日晓坐书懐
　　洞壑晓空蒙清溪一望中桃源行处逺桂树几家同酒熟三秋露粳香五里风吾衰任潦倒倚杖忆年丰
　　蓬门
　　蓬门临积水小竹趂长堤经月无人事将书听鸟啼空林荒野北残雪乱峯西向晚华原路寒烟古术齐
　　寄闻隠鳞
　　嵒壑年华早田家嵗事成风前紫燕去露下绿葵生种漆因樊仲为园本邵平翻思婚嫁毕五岳几时行
　　风蘤亭薄暮
　　山园流水故泠泠尽日无人到野亭醉看沧浪苹叶紫旧题风雨竹花青携来北海仙人杖老去东方处士星三径兰臯堪卒嵗喜防松月夜防防
　　送吴用卿归新安
　　葵叶榴花满座看芳尊绿蚁任交欢莫言归兴依兰桨且引薫风醉箨冠城外青山疑故国江南秋水忆新安那堪惜别金台下愁聴离鸿不忍弹
　　参差亭
　　水竹小华源逍游白云府不闻人语声飞箨如寒雨
　　又
　　已失东山云独有东山月凉风何处来吹作千峯雪
　　寄懐
　　朝云不散暮云流溪上茆堂水竹幽忽见斜阳满髙树乱蝉风叶似深秋
　　东塘
　　芙蓉开徧野塘殷掩映孤亭乱竹间独往独来还自笑不知何意老空山
　　过板障岭【以下四明游籍诗】
　　余本山中人与世亦殊调迹希河上隠事仿任公钓每托云水欢颇惬赏心要开春气已和杖防凌危峤威夷一谿驶崩奔两崖陗竹栢媚幽户春泉洒丹灶畟畟晓风起寂寂千花照山惊翠涛涌云残海波跃攀萝嵌絶壁据石发孤歗髙天若可扪洞壑杳难眺躭游爽经竒搴裳竟烟奥从此驾轻鸿永谢世人诮
　　度错愕岭
　　万峯青青春缥缈危峦腾鶱两崖老石上人凌树杪霞六丁蹴死烟飞草大谷沉沉入南极蛛丝鸟路风吹直杜鹃花老不归春鬼母号天魍魉泣怪蛟窥人作人立逬水泠泠洗双屐隂风剪雨云片磔峡天漏日氷花白巨石开闗起仙宅欲倾不倾走魂魄征西将军眼花碧蚕藂鱼鳬空局蹐
　　大阑山眺望懐刘伯常【刘名纲晋上虞令于此脩真后仙去】
　　冥鸿有竒羽清庙无遗音事往迹易閟感来念已深伊人秉髙尚脱屣谢朝簪岩扉入幽亢丹壑穷嵚雾敛溟海白岚蔵山涧隂徘徊一溪阻莽互千里岑白日任推薄嵗事空萧森古木啸猿猱野火生秋燐四顾独寥廓不辨陌与畛延赏兴已极凄其难处心顾已慙独往怅矣千载人
　　从苦竹岭山行絶顶望四明山四首
　　紫翠莽纵横行人不记名天遥平见日雪尽乍闻莺絶壁凭云度长风吹雨晴千秋岚气白直拟海波生天迥路孱顔危峦絶可攀隂风回大壑紫气满千山月彩标孤白春声起暮闗幽竒探不尽烟树水潺湲明山髙郁律一上一崔嵬云卷千峯雪风传万壑雷扶桑天外见初日夜中回目断尘凡路飘飘鸾鹤来石栈渺烟霞春临万谷花人将身倒影山亦汉通槎翠湿惊岚落风深畏日斜扶揺今始信莽莽竟天涯
　　入仗锡寺
　　古寺髙悬碧嶂余清溪直走梵王居钟声晓落千林月石色寒窥万古书小阁峯隂晴雪拥乱山天外白云疎人传飞锡何年事风送空花防客裾
　　游三峡
　　三峡名何胜人疑到蜀中千峯悬鸟道万谷走松风响溅青天雨寒飞紫涧虹都忘归路晩霁色满遥空
　　坐潺湲洞
　　霏烟织翠沙雨风珠玑逬作千年虹鸟声不到春山空儵忽七日开洪蒙苍水使者乗龙死玉简金绳秘不启为防今日逍遥事水萧萧兮石齿齿
　　登石窗逺眺
　　探石访仙都凌旦趋石壁崩崖互重阻髙标起灵宅蔼蔼云雾扃奕奕琼瑶坼乗山罕禹功逸驷无满蹠宝笈秘神工苍茫落南极邈矣带地川髙哉负天石月竟三岛寛日晃五湖偪酣霞带涧红出云绕空白依依寡人徒恍恍栗心魄栖岩企昔贤入谷想今客异物状珍怪灵踪隠仙籍问道无贞心百年鲜良觌何当解世羁蹑屩从所适
　　徐鳬岩观瀑布泉
　　倾崖东峡雷霆鬭悬水鱼龙起清昼惊风乍卷飞雨来青山石上无停埃窈窕灵源深不测一望明河万山白轻如飞丝散如雾寒沫蒙蒙湿江树人烟住比武陵溪片水桃花自来去
　　发四明山中经雪窦寺登妙髙台观瀑布杖防下溪口买舟顺流朗诵卢柟赋抵栎社宿句章先生明月榭旦发还南雷作
　　苍山何崔嵬天籁风防差扶揺八千丈莽莽琼瑶披下窥沧海小逺镜天台卑仙人依龙虎翩翩逺追随送我迟日晓下趋剡溪道回合西南山春深尚衰草百里閴无人髙步寻仙真空谷不见鸟独有烟霞亲迢迢穷日昃路转开石壁寺古落松筠僧来访形迹醉披水田衣笑着登山屐乱谷浴秋声落英封断石水薄衣欲流山空月初白独鸟归林烟藂桃行客客行莫早回青春时易頽且浮琥珀盌载上中天台目迥万里尽意豁千峯开足底溪声激泠泠清吹哀石转惊飞流槎来银汉秋又疑广陵雪喷薄钱塘丘风中等列御濠上夸防周俯仰意已适兴剧归心逸数里走石闗十步想兠率逶迤尽坡陁目势含沧波浦近渔唱起树宻村烟和似闻戴颗隠彷佛子猷过髙踪邈千载胜事苦蹉跎夙昔永懐情春风吹女萝女萝风乍起行舟信流水空翠扑人肌芙容开万蕊矗矗波底寒水曲山万盘路转几回覆出谷复入谷石浅只容舠儵忽及江皋天欹晓镜落野濶孤村髙为把珊瑚枝欲钓任公鼇兀立四明山倒影随秋涛一诵卢君诗兴逐流云翺片语惊世人咄嗟扬马曹论文夜分坐寂莫丘园情摧颓一尊酒笑落千秋名兴极一登台风浄髙天碧疎星向客流霁月水中夕经竒絶可怜地逺心悠然家徒四壁立何异扬雄余也老侯巴生事南山田山花迟行客五栁春风颠手持绿玉杖归弄潺湲泉一当南雷君谓我何方旋探取虎盘囊投赠逍遥篇异时毕婚嫁五岳终流年
　　江上读卢次楩赋叹其因才贾祸垂死无妄
　　懐璧狂夫罪含沙楚客伤犹传赋白日只合死潇湘星剑从谁觅春江为尔长乾坤虚莽荡无计返山阳死去不堪呼乾坤失尔徒秦城元自陨梁狱竟谁辜才少三千世文无十五都适来余落魄顦顇酒家胡一些岂招魂无章痛木门流离辽海恨萧瑟夜郎寃絶代空名起千秋副本存悲风吹落日无地荐芳荪
　　清凉寺
　　鸟道盘千折松门到一区昙云几朝夕丰碣竟模糊残烧依霜叶空厨失午餔天寒僧腊浅深殿试苍鼯
　　同田叔子行过摩诃庵
　　宝刹依林浄慈云覆路遥客吟随马去僧榻许人邀鸟下翻堦叶龙回动海潮不须持半偈尘虑已全消




　　甬上耆旧诗卷二十一
　　钦定四库全书
　　甬上耆旧诗卷二十二
　　监察御史胡文学编
　　杨桓溪先生承鲲
　　先生字伯翼父美益官太仆卿先生少有异质嗜书尤喜读班马二史工于诗年十五六为诸生沈嘉则先生一见竒之欣然曰今日建五丈旗当以杨生居吾前所谓猘儿难与争锋也因作戏赠杨伯翼诗呼为德祖先生以是有重名为诗日益高每传一篇诸宿老无不叹服先生为人守古独行执廉隅于当世少所许每言是是非非贤贤黜不肖此古今儒者大权断断不可枉尝以年家子谒王弇州司冦弇州见其行卷絶惊赏先生黙然竟别去退与人言以吾诗求王先生一序有余顾王先生博大心慈客持片楮求誉辄津津不休即孺儒贾竖人人谓王先生知已其知已多矣仆尚容厠其间耶又曰王先生论歴下忠笃有余朗鉴不足歴下持诡道所得者古人匡郭耳闻者莫不咋舌既以太学生北上作蓟门行一日名满京师客辐辏至不胜款对病百余日即谢归居里中布袍芒屩翛然逸尘性爱佳山水不极幽险不止尝夜半过送骨岩雾黒林深风飒飒竖毛骨怡然也于城南小筑曰翛园日啸咏其中与友人书云家有遗业一区柽枫白栗隐映若碧城风涛生几席间菱菰荷芰蹲鸱薯预之属至死不饥伏腊之暇想足老矣其高致若此文章高妙诗于五言律更为长城少善法书萧疎似晋人沙门亦多从受业其高弟曰传慧云林和尚最能诗诸所从交游尽名士第一流及先生早死哭之最恸遗集二种传于世
　　先生论文自谓守古尺度满不敢溢卑者必有当于先民盖先民彀率备至不入其彀即手发百函口尽万卷亦于斯道无当又曰古今诗文自有眞黄口执笔字剽句窃百缀成篇遂抗手高引前无古人此不以溺自照耳又曰今海内一二大老为声诗未尝不轰轰盛顾暗中摸之知其今人诗也使读之不谓为今人而无一蹈乎古人斯善之善矣譬如学书然方其精心毕力必尽肖古人乃已及其成也必尽不肖乃成家凡先生所论俱絶精故僃录于此里中余君房尝曰国家诗如伯翼有几人屠长卿亦曰今世灵心伟手吾伯翼是也吴门刘子威曰明卿诸君附王李而起蛮夷大长老耳若伯翼打天下手也余谓三君子于论伯翼斯可谓知言矣
　　烈士篇
　　东山有烈士慷慨独不常既惜白日短复惜夜长岩栖十余载润泽成文章囊有百里剑家散千金装登高览埏极万古何茫茫秋风洒毛髪灵曜丽清光蚊蚋各有营溷浊固难当不惜肌骨沈所忧志行伤翺翔将何集惋叹沾衣裳尝闻圣人语固穷有遗方削竹防铦羽用之何不臧
　　白纻词
　　阳春东来归帝郷防桃秾李竞相芳琼筵璇室五木香鸦黄鹊黒俨成行清尊白纻断人肠千金为寿万金偿玳瑁双珠安可忘
　　前溪曲
　　花发前溪路春生旧草荄将心逐流水无处不潆洄家住青溪口门隣白石郎小姑洗手处艳絶独闻香
　　咏史
　　平生牧豕处寂莫空山里日落樵采絶秋风海涛起一朝上赤殿布衣见天子四海识齐人侧目倾朝是坐开平津阁扑满延多士悠悠淮南守狗马谁相齿
　　七哀诗
　　朝发桑干河暮宿楼桑村王气久消落灵迹秘陈根物色递迁化日月屡崩犇奈何此征夫跋涉无朝昏驱车冒榛径忍饥过市门余雪照墟里頽阳蔼荒村陇坟郁相望贤达无一存顾彼翳桑人太息涕潺湲
　　客行无昏晓乘月理归轩仰视明河低毕昴正防干防霜生肌骨齿战不能言空野无人声鸡犬互悲喧羸马为哀鸣仆夫自辛酸行行日巳老帝郷日已窅朔风裂缁衣客归苦不早燕雀怀故栖游鱼思在藻日月逝不处谁能长美好眷我平生亲言旋永相保
　　舟中独酌成诗
　　万牛脔为炙不如一豚蹄金罍对绮席未若临回溪鲁酒清且冽吴鱼砍成臡一酌壶再倾海日忽已西春风不相饶吹我顔色凄男儿重弧矢岂得念纤絓但醉莫复叹故山云外低
　　入四明山
　　四明缅何处窅渺望仙阁云溪路周遭岑防势奔错出城亘百里入谷越万壑氷泉皓凝冱飞栈屡错锷隂隂霜厓蔽浩浩雪风作昼夜递光明天翠色相薄访谢情自钟怀张兴谁托徒瞻福地赏未诣洞天乐日精谁能飡虹丹安可获逺游多慕思仿佛蹑乗蹻
　　圣水山房
　　客游倦登陟乘凉偃山榭松房淡容与图级纷堪借清风袅萝葛白日岩末下云窗湛空绿水石明相亚朝光对岭发夜色澄湖借焚香濯尘容掬水罗氷蔗坐卧一籧篨聊以销永夏
　　北楼
　　由来麋鹿性本自爱丘山况此北楼上千峯当户闲隂晴各有态逺近如云鬟朝日照成绮夕霞飞鸟还厓高葛袅袅竹栢防其关隐者方偃仰四体有余闲被褐怀珠玉高标安可攀天风飒然至令我抗頽顔
　　再赠薛伯
　　在昔少年日红顔十八九时与二三子东陵复西阜海岳立可倾乾坤落杯酒登临一高视千古亦何有倐忽今几年风尘各囘首潘年我遂至范髩君未叟老骥思逺途盘龙困尘垢萧条谷皮巾寂莫雌黄口朅来城南园水竹不乏取宛宛度横塘层层见牕牖秋风吹黄茅落日在衰柳白水扬素波丹霞入吾手顾子能归来长谣落郊薮
　　十六夜月
　　良防不满意海月出已晏人生悲迟暮飞尘生素面辉辉光如昨稍稍轮欲变草虫有余哀霜柯无深恋澄溪收虚籁霁景纷寒练即事惜往晨含情怀来彦自古有盈亏君何独欣羡
　　十月一日二十六韵
　　当年孟冬月边海气多寒兹年积旸后防雨何漫漫山内莽出云陇畆浩未干田家丁获稻泥滓登塲坛小人寂无依稼穯良独难黔羸更不密震雷周云端壮隂乃发泄万蛰苦不安东南久凋瘠比屋成痱挛徭役一何切攻急逾千般即如今年租往年已征完苗孽未入土诛求早阑干往闻天王诏屡免哀疮瘢宵旰坐堂悲眷减鹑鴳借问二千石太息谁共患流亡且属十家九家残铲削纷百出大命忽欲殚岂惟顔色枯重使骨肉刓膏泽久销落上下覩欺谩穷陬生意少万灶同辛酸劳苦岁云暮不得一日欢鸡鸣望公家谢令犹在官侧目五内裂泣下如飞湍不知手足痹但保槖中胖常恐一日溃倐忽万变攒虚名防实祸此失犹未刋徒为杞人忧愤念腐肺肝
　　猛虎行
　　北山可以遗死生上有老树千年精树深屋古靑壁侧盛夏五月悲风鸣牛羊下来石巃嵸猛虎怒叫山为动村中小儿不敢啼谷口行人色相恐屋西有田东受渠种田得谷山中居虽有猛虎犹足乐不如出山豺狼当道除
　　白云山行
　　入山知山美入水爱水居霏微白云路彷佛仙人闾绿溪掇琼草石室窥素书洞门隂隂苔藓湿瀑水迸流雪花入独行不语亦不旋虎啼谷响松风急
　　长歌行寄吕中甫山人
　　北游归来一何晩雪里黄精不得饭太行句注俱眼前咫尺青霞梦脩坂潞洲鲜红味辛剧广野毭太缱绻沈殿曳裙代殿同馆中词赋凌锦虹顾笑催承雪色绢归梢骏马如旋风七尺丰躯三尺剑紫貂红罽光防茸一去燕云几回首戚家将军汝最厚射雕每出祁连山走马时经古北口日暮归营懽宴多黄羊白雁行紫驼琵琶怨发昭君曲羌笛哀生公主歌帘高烛明月半白坐对卢龙雪犹积北风三日吹行云边城健儿不忍闻少小离家三十年年年辛苦去防边春寒饮马长城窟日落弯弧大漠天大漠隂沈风雪色蒲梢苜蓿水沙黒亭障迢遥六千里角干腾骧三十国皇家财赋盛东南汉代咽喉重西北北宸北望无可期南国南归断消息山人归来感慨豪扼腕絶叹心力劳镇南将军奉朝贵灵武度支忧转漕国家雄俊古有以吁嗟边事加猬毛长镵短扒去复乐明日种葵东废臯
　　赠王思延都防
　　读书十年无一字雷雨荒山走魑魅垂老不知行路难翻向衡门纪灾异眼中五岳分秋毫笔底风霜半顦顇朅来燕市三日游击筑泣下常幽忧城云不动冻日白对酒忽忆梁园秋信陵门下宾客尽魏王池台烟树愁信阳王君鹰扬质众中与我情常密肻将肝胆向时人不惜皮毛见胶漆高悬大纛手自取翠羽金膏漫相失长安大道霜日晴赤骠蹀躞黄金缨每携斗酒慰寒谷并问生涯怜杜蘅四郊逡巡马常备百函矢口书还成慷慨相逢久相别百年草草何愁絶壮士空存越石心老妻但笑张仪舌归去天南忆旧游茆堂昼掩青谿雪
　　戏赠李之文
　　东城有李生北城有李生东城太长北太短两人好古俱天成东城磊落髪半白北城好酒兼好色按歌往往低彩云对酒时时欹白帻青楼防防高入天下临大道横紫烟楼前尽是防稽竹扫石含风若寒玉盛夏五月天毒淫云疏雪壁常隂隂江中涛声日在耳白莲紫榴开复深此时君正眠石牀层氷峩峩倾酒浆脱巾大叫髪至地纵有狗窦谁敢望生也有舅列宿郎好道今已归昙阳口吟大洞已万过犹在桃花县中坐昔时意气何壮哉唾骂韩柳如驽才忽思枯槁望八极拂衣欲上中天台人生百年防有死白日虞渊等闲事绿筋自是天生成世上行人若流水不如乃甥情太眞白眼不愿为仙人遥望蓬莱那能去但饮美酒骄青春
　　北风行
　　甬东十月北风烈一夜千家尽为雪天明不见江上烟日午尚觉行人絶愁云靉叇冻不开孩虎野麋空饕餮东家老翁正僵卧布被如氷脚如铁岂无曲突谁置薪纵有鹑衣亦不热请翁甲子今几何依稀似畣耄与耋白头乱髪垂不梳欲语无声先哽咽犹言愿赐一国饥不独但缓千丝结朝廷委输隂已空东南民力谁知竭极伤赤子皆捐瘠老骨存亡眞一吷忆昔肃皇四十载玉烛金瓯实掀掲千年河清圣人出九地嵩呼天下彻拱黙遥知八世旂灵飞最慕三元诀已为神药吸天浆更造金茎餐玉屑龙涎夜夜通赤霄豹髓时时照丹闑阜郷亭上安期书栢梁台中王母节谁知疥癣解为殃不谓穷彝忽阽陧瓯闽吴越入战塲兴化明州势更切城南郭北悄无烟万落千村尽流血烽火昼突甘泉宫羽书夜射聊城臬天子按剑思颇牧百道征兵殱蠢将军阵前衣缟出司马辕门抱刃列材官递尽孤儿亡更练强兵满江浙十万千金一日穷课百输千万家灭可怜春燕却归巢可惜春农生计拙杀气连天天亦昏春风何处无离别以兹齩骨膏亦焚涕泪已干空有舌入国岂惟故墙高问俗大半糟糠缺二十年来势不返水旱饥寒重愁裂此身已知蝼螘亲孙子终饱豺狼穴君复何人肻见问袒臂哀陈便永诀朔风怒号海水坼穷户桷叶何惨冽老夫呵呵终日嗤世事谑谑谁开说看君一片有心人万一他年剖忠哲
　　詹少府招饮湖上
　　绮牕临朱栏疏雨飘飞阁芙容照水绿波寒湖上行舟镜中落锦帆绮席横大湖燕姬越艳倾城孤千山蜿蜒入手碧万木气与秋天苏空翠浮光不知远金庭玉堂真有无谈天坐啸空王侧半醉冯厓看八极青壁直下三千仞瀑流细洒藤萝黒岩前行人久不到辇路空悲紫苔蚀苔深石没露华滋古人已往今人悲年代销沈万事变元宫宋殿何参差君不见金沙曲岳祠犹在旌旗出精忠不及湖上草日日偏承九天跸
　　题画
　　乱峯出云气孤嶂秋天白草亭撑拮横翠岩主人端坐无今昔下临千仞不断之回溪上有万丈破碎之石壁石梁不动白石高瀑布下激青厓牢龙湫雁荡若在眼碧潭霜树风萧萧侧身南望徒心劳
　　题戴进山水抱琴图歌
　　呜呼清角不复见鹤已去悲风呼禆海齐州一反掌乾坤莽莽知音孤曲髙节疎苦欲睡白首人间空见图就之忽惊云木动沈笔欲下还踌躇千岩峥嵘万壑趋松桧漠漠烟云殊前有豕麋后鹿防琅玕翡翠纷在眼石亭仄映山之隅中有高士牙与期缟衣黄冠七尺躯脩眉朗照秋水珠气和貌古合体法一仰一俯宫商俱细看闻声更见意似神似非惊复吁逆流千片指下坠凤皇忽叫将其雏嗟我有琴太古调抱之不肻向人操幽兰无声自日静画图虽在谁知省东阳可卖死不哀和者既稀归去来
　　江村
　　圭荜长林下江村落照间夕风常满树秋雨不霾山捃拾岁时晏讴歌稼穑艰芙容凉更发朝莫损红颜
　　海上
　　沧波望不极万里挟长风鲸胆仙人药鱼鳞海客宫山从吹沫尽天与大瀛空南北看羣造谁开混沌功
　　度阿育王岭
　　去去盘云转高高望海行到山千涧响入谷万花明丘壑梦常住烟霞疾未成兴来还不浅翻剧子规鸣
　　郭外
　　避地江村外为园水竹间谋生千岁少倚杖几人闲日暮牛羊至田家薹笠还子规啼更切感激动相闗
　　西清阁望雨
　　谷口沙田路垂垂雨脚平行人湿欲到归鸟急无声凉益流黄簟香思白蒋羹嵓扉掩江水长日卧西清
　　无能
　　漠漠岛烟合纷纷林月生小山全入雾大水半浮城鸣橹通晨过疎星永夜明无能逐世好懒与癖相成
　　秋郊
　　摇落秋江夕郊扉八月春岁华寒稍敛物色淡宜人虫螘心何赤蛟龙性不驯百年忼慨意寥廓竟谁眞
　　晚
　　乱山余照灭千里暮霞明草长防风绿湖增积雨平壮心逐世减褊性与年成颇怪嵇中散刚肠欲养生
　　苦热
　　瘅暑斋宫静蒸云郁不收江山入大火天地且南游卧想隂山雪行吟楚泽秋翻思醉河朔千载望袁刘
　　鹰
　　百鸟各有队孤鹰还自飞青冥万里去彩臂一星归飒飒风毛急棱棱电目辉雄心有如此鸡鹜为谁肥
　　丰学士五溪先生故宅
　　旧业平泉里荒林学士居壮心皆泯灭高义竟何如万死从军日孤忠哭庙余乾坤此辈在感激倍踌躇
　　林栖
　　古木三家市清江万古潮野夫思御褐天子正垂绡岁月儿童乐饥寒里俗骄林栖愧短翮未可怪鸣枭
　　佛迹
　　嶙峋石气蒸殿塌久无僧仄径盘云入荒碑覆雪崩泉飞隂磴藓花落佛衣藤始悟生生理心已似氷
　　岩庵二首
　　箯舆度岭长路尽忽闻香裂壁开天栈撑厓隐石房回风乱幢节滴乳润衣裳早见孤僧痩山深久絶粮风高万叶鸣叶落与人平云起中峯白秋低众壑清幽隂客不到拥肿树长生辛苦东林叟年来已世情
　　雨
　　晓雨只微细登楼不见人积来千尺壁轻湿万家春鸿雁终高去犂鉏日较亲田歌兼饷黍一任老农眞
　　天井寺
　　万壑趋天汉千盘到寺门远山存殿古小姓见僧尊想望眞龙窟寻常紫气屯来朝上五井霜日看雷奔
　　寳岩寺
　　海云作远近一径转虚无建水千岩落钖峯当殿纡春蒸石佛润香冷寺僧孤尚有蜂房割官家幸不租
　　江边晚行归草堂
　　风日遥知霁潮痕稍复增看人收蠏符唤仆徙鱼罾月望光相薄天高气始氷草堂缘茂竹归及暝烟蒸
　　郊园望月与田翁
　　月明何太甚野坐转苍凉爽气临江白屯云入戍黄风来妬酒薄老至恨更长笑作秦公子题诗颇自伤
　　晓行
　　落落大星动荒荒残月新马骄常倦夜鸡小不知晨风雨思家数隂阳纪异频江南与江北哀疏几囘眞
　　寄题江心寺
　　胜絶江心寺江空塔影长潮痕剥断石海气湿危廊僧老秋无寐雕寒翅有霜英雄余涕泗风雨吊残阳
　　寄慧上人山居
　　密岩氷雪晴水石入天清古寺晚钟出山家春雾生旧畦乌撒饭新雨绿苔羮若共桓溪老应知不世情闰九月九日园菊盛花同诸子陪仲氏宴集
　　今岁黄花酒频惊九月觞菊应怜闰节天亦爱重阳兄弟登高防乾坤结客塲茱萸照筵席处处总经霜
　　送君房北上
　　屡忆临歧语频伤问字亭风尘余涕泪天地正雷霆惜别防头白思家及柳青送君双目力万里到彤庭
　　越客
　　遂作三年客能无一字传长安自有月银汉不通船老客宁忘越春鸿欲度燕即看大堤柳归思正如烟
　　挽李宾父
　　自古怜生友人间复几人知音空老眼不哭为伤神素业寒泉闭丰碑宿草新脩文何处问山色独嶙峋
　　郊居寄慧上人
　　樊圃荒城外凉风五柳斜虫声连鹤栅秋色老渔家露下青荷叶寒生白藕花金山夜渡处相忆踏平沙
　　寄余君房仪部
　　海内存知已天涯寄寂寥荒村仍水国老树且前朝风雨孤城合行藏去路遥悲歌倚衰柳徧为结长条
　　小山
　　还山抱黄犊沙草日防防竹屋难禁雪松门不掩风香余栗叶火寒落桂花丛寥落清江外吾生亦有终
　　大水后泛舟
　　未能避风雨稍已近菰蒲宿网县秋渚归舟逗夕湖生涯随鬓脚世事且头颅不道人情剧何妨醉眼孤城云不肯霁江路浩无隈树里行船入空中载酒回一年秋欲半万事老俱催唯有诛茆念经宵入梦来
　　东山草堂
　　防防扬子宅悄悄野人堂鸟下窥山果云来宿石房闭门枫叶赤无事竹苞黄芋菜从儿种三年免大荒
　　八月十五夜三江泛月
　　风吹甬江月万里发城隂海白东南尽天青上下深光从露气湿寒逐岁华侵复忆乗槎事难防霄汉心
　　东皋
　　霜黄竹叶落寒日暴林柯晩税安时毕溪风入幕多隂阳争角抵象纬候干戈转见东皋子无心数渡河
　　有感
　　漠北烽烟动天东消息长乾坤看局蹐驷牡正黄海日寒无影江云夜有光燕山八月雪塞雁欲南翔
　　桓溪晚归
　　落叶谷风起山寒白日徂秋声动寥廓人语入菰蒲涧险鸣泉乱林高晩烧孤前峯斜照出昏黒遍栖乌
　　湖上晩望
　　湖远平波黒云低水屿孤数家寒烧起一半夕阳无藜蒺秋多刺桑麻岁不输敢言忧桂玉正作老菰蒲
　　送百谷归姑蘓
　　到来堇子国归去阖闾城世路有吴越交情无死生【百谷以吊张大司马至鄞】风高江气紫霜落海潮青别后遥相忆频更月旦评
　　送朱定国之吴
　　秋暑江门夕悬帆永夜行天兼涛气黒潮与月华生但益悲歌甚何曾感慨平百年泻卤地来往不分明
　　谷日
　　海色晨初敛江烟冷不消春催花有态寒尽麦无苗狎鸟时时近江鸿日日遥田书纪占騐遍借老农抄
　　答仲连
　　昔别梅初白今来柳忽青隂阳去浩浩风雨到防防郷里思耆旧朝廷问典型百年堪一醉愁絶几时醒小山归得长文书及新诗二首兼惠茅栗如数奉答
　　茅栗何年种分筐见小傒色兼霜芋早味与露葵齐数袖呼儿子尝新媿老妻永无怀橘日剰有万行啼
　　夕
　　野昏江气合囘首失孤城竹冷丛梢折兰幽细蘂生橹声归远浦人语动残更万事伤垂白鸣徽空自清
　　钱季梁山楼燕集
　　花径层层转岑楼宛宛登江吞百谷尽风压万波增土酒甘于蜜山梨冷胜氷海门余雪在斜日玉虹蒸
　　滋阳道中咏乌
　　信宿滋阳道聨巢见乳乌卑飞常狎主覔食竞将雏老去一枝稳春归千种呼异时驱父子不复叹羇孤
　　清源道中喜雨
　　舟楫津梁隘城隂雨乍飞未能滋土脉稍可濯春晖燕舞高俱尽鸠鸣喜不归三年齐鲁旱似有麦苗肥
　　云林和上东退居
　　摇落湖南寺烟波古法堂寒收石濑浅天入海门长老树占风雨幽苔稔雪霜我来时宴坐心与白云凉
　　寄龙君善司理
　　已见桃花发犹怜桂树存不愁秦日月恐失汉乾坤山色容高卧人情酿杜门得归访松槚莫忘槖驼言
　　翛园观刈稻咏怀
　　刈稻家家出腰鎌处处同烟芒千顷白霜粒半庭红毕岁知牛力他时见蜡功作劳怜竖子眞愧主人翁妇饷遥依草鸠鸣且出村霜华收晚税霞气散朝暾老眼从风湿寒肌得酒温翁衰苦筋力头白不曾论老觉衣裳薄寒催捃拾频寻常村径小来往路人新沼静饥鱼出林卑宿鸟驯鸡豚与闾巷不厌野夫贫社鼓空萧瑟田神半野蒿古碑荒藓断虚殿朔风号晚世常多事危心久郁陶穷村颇寥落臼杵动林皋
　　荅百谷
　　五门风雨暗花晨蠡口鱼城失去津塞下三时常见雪江南二月未知春青山寺里红旌絶白玉堂中翠黛频寂寞客愁消不得欲将烦恼问王珣
　　兴善寺废址
　　千峯矗矗海门扃几度潮囘梦里听画壁已随僧腊尽彩幡犹绕佛灯青空墙无恙龙梢合危磴长留虎迹腥蛤蜊香残璎珞折紫檀金粟总防防
　　送卓澄父游海上归栖溪兼简毛豹孙
　　马首千峯不尽青行人遥指翠防亭溪云入手寒犹峭海雨当轩湿作鯹镜里飞花偏自媚柙中流水共谁听诗成好寄毛征士莫更相逢老一经
　　澹庵
　　苔封石室净无尘乌几萧萧作隐沦绿竹一区来寄傲青山千里不逢人窓多槲叶堪消夏洞有梨花可酿春眞恐世情干没去预愁相见白头新
　　赠傅侍御十韵
　　远戍沧溟使全生仰圣眞曽乗金騕褭旧识石麒麟一疏披鳞甚孤忠斩马新谪来为海客老去逐波臣渤海三珠树风涛七尺身几年看代雁每日食吴鳞勲业刀环小悲欢剑首频殷忧还贾谊差乐愧陈遵不负将军诺那堪丞相嗔秋风吹短髪恸哭望高旻
　　赋得残月如新月和徐茂吴司理
　　渺渺空江月今宵是几更防生大江曙反映一痕明魄减还疑朏轮亏似欲盈纤纤欺朗宿宛宛续寒弊兎老全无窟蓂消尚有茎犹余半靣识未改曲眉清渐觉神乌逼虚囘灵鹊情莫愁圆景尽坐待桂樷生
　　山风
　　山风吹女萝细雨石上起湿尽石边松还作溪中水
　　东山别墅待月
　　东溪天欲青忽辨溪间树涧鸟却惊鸣飞入前山雾
　　雨晴泛湖
　　谷口湖全白渔家柳半青今朝好晴色都上水心亭水远高于席山青欲入船鸬鷀漫自在出没大湖天
　　纪事
　　青天日如赫亭午一星明不敢论象私心想太平
　　小山偶然作
　　烦恼世情终不休欲投空谷转夷犹寒苔古石深溪路种树人归树已秋
　　不向山中卧白云欲逃封豕畏山君山中麋鹿应相笑只恋人间封豕羣
　　江楼
　　越酒如船醉不消臛鸡烹鲤送归潮战塲杨柳三千树争向尊前舞细腰
　　酒幔风帘十万家门前流水是桃花吴盐似雪来供馔越女如云去浣纱
　　郡城属眺偶作
　　苍苍落日照江干烈烈雄风六月寒不向海门看气色安知此地有龙蟠
　　海上青山千万峯天晴都画碧芙蓉城头指防金银阙知在红云第几重
　　白水青门落暮霞孤城遥指月光斜夫差旧恨空磨灭无复甬东三百家
　　长春圃
　　朱楼碧树影层层竹节鱼鳞喜不胜翻笑金华吴孺子鹿皮深坐古龛藤
　　芦叶风干酒乍醒起来闲步白苹汀从他万顷鹅肫绿不换牀头雀舌青
　　湖边脩柳树
　　旧酿山中霹雳泉醉来闲卧水楼烟不知明月湖头树更有何人去系船
　　雪晓怀西清田舍二首
　　松暗泉明涧道崩洞门秋色掩寒藤朝来茅屋无行路雪压幽厓第几层
　　种来黄独已如拳手劚氷肤煮涧泉酒醒雪晴无一事竹窗炊火送新烟
　　读慧上人东嘉草二首
　　新诗读罢意俱闲烟海苍茫去不还应笑桓溪老居士碧窗终日梦青山
　　梦落青山百遍登绿溪黄叶路层层霜潭欲下无行迹手拄寒厓几尺藤
　　西阁雨望
　　阁外松间尽夕阳碧窗清昼自焚香柴门不掩寒潭绿遥见西山雨足长
　　三桥诗叟李玮
　　叟字伟卿家在鄞东三桥里世学为农能读书舍北有古松二株可五百年物苍髯偃蹇翠雨时滴叟父曰双松居士其人长者齿高为郷社祭酒喜藏书与名士交日啸咏此二树下既生叟甚异居士乃发所藏书使学之遍游诸名士遂尽读五经子史作有韵之文辄得奇语及居士殁后乃思壮游出门渡江歴黄河大陆抵蓟门瞻仰宫阙与燕市酒人唱和逾年而归叟在长安见时盛传王李七子诗转相拟议辄叹曰此系声也今举一世趋之古意日亡矣既杜门著书自期尽洗俗学归于大雅前后撰著积数十万言家有先人遗田衣食裁给楼居凡五楹临倚水竹中列图书复于舍东剩地植槿为圃构一草亭莳菊数百本每黄花初盛辄篘白酒思与客共佳日又不肻作折柬招但倚东扉竖一竿如酒帘状上书曰酒熟花开高怀者来一时所周旋故人遂俱四集叟复云是花夜色更佳乃遍防烛菊中行吟坐酌不间晨夕亭前木芍药着花呼客亦如菊时制苎袍芒屦经时洁白足迹罕入城市角巾敝冬月无氊罽裁蓝布一片裹敝巾上横线一条为巾檐竖线一条直贯其前后俨然古儒者服闲居无事常焚香扫地而坐所过从里中名流及高逸沙门率尔相接每极驩畅所语惟古人出处大节评驳史籍误处喜传卉木药草艺植之法访古祠墓津梁存毁遗迹纚纚言之不勌独留心土风利病尝着国课论东钱湖赋胪列郡国农田水利事甚详见者重之既年逾九十作七适一篇自言歴九百余甲子而神气不衰好学如故手定其诗文十余卷名曰桑麻集叟性笃孝友尝率同族共起先世祠堂岁时伏腊身为子姓授经族人稍不率教辄诣先祠为脩明家法与弟龙沙居士年德俱伯仲余君房先生为赋耆友堂诗谢太仆刻其桑麻集行世应山人臬作李先生隐居逸事三桥诗叟则余所追谥焉
　　余喜读叟逸事观其风味宛然古隐居丈人也及读其集五言古诗风采华妙力能高步古人七言歌行亦不失建籍要俱絶去陈言思以其所作易一世靡靡之习返诸先民年近百岁此志尚不衰斯其人可谓邈然千载矣余生既晚不及侍叟杖屦独慕其髙风可爱为追諡之曰三桥诗叟使与溪南松圎风流彷佛然叟诗最为近古矣
　　上留田
　　兄弟本同气上留田舜封象有庳上留田亲死有长兄上留田乃将幼弟弃上留田兄饱弟恒饥上留田兄温弟无被上留田兄不仁隣人为之涕上留田
　　短谣三首
　　来无路出无门河风黒河水奔谁其障之走昆仑云不敛色雨不知时维鸠有妇雉逐之逐之不去雉何为
　　沙多垢乃有金木多棘乃有隂离其骨月尔何心
　　采莲曲四首
　　君如水上莲亭亭妾所羡妾心白于藕泥中人莫见采莲莫采叶中有露如泪采莲莫采藕中有相思意采莲盈把归画舫轻风送不唱齐桡歌恐散鸳鸯梦采莲莫采叶留盖鸳鸯戏如何妾夜来独卧鸳鸯被
　　长安有侠邪行
　　长安十二门可以观万国不知览者流目隘荆棘车马尘涨天荣名毒于蜮上下竞奔趋恩讐相起踣动履自纒牵康庄何陫侧其如幽人何常有好顔色止托一丘中情怀空八极
　　战城南
　　战城南备城北草木厉风声闗河连雪色结髪死绥矢言灭贼倚天有龙泉何地无马革麟阁竟须上虎穴不难探摩落日战方酣眞飞将乃奇男鞮汗山前奏凯处千年为雪陇西惭备城北战城南
　　良月【十月望后应仲鹄见过作四字句三章】
　　墐户室处月维其良有客至止乃□其裳瞻之□□即之栩栩岂无场藿其驹在户
　　翔麟有驹龙刍之美孔阜孔硕胡不千里所怀无忻与子拓之盈觞有酒与子乐之
　　有酒斯衍有防斯胪我歌我诗宁不我愉令德无违景光无失朂哉良图以永今日
　　有所思行
　　侧足登长坂凉风吹欲暮清旷碧天陲英防丹叶树叹息人行迈萧萧越川路荏苒节序移一别难复晤欲托雁南翔凄结不堪诉搔首再踌躇自失沈吟故不信兰改香谁云桂受蠧良防渺难期江月明余素
　　城南行
　　丛薄聚寒鸦悲风吹隂防步出城南隅瞻彼区宅废榛莽棘庭阶蘼芜存井碓周歴问田翁欲言乃慷慨比隣宦者家犹及见势态数世位蝉联几人衣鱼袋惟兹子与孙虽有不复在隆替岂能常此理曷相贷徘徊更叹息千载一朔晦
　　闻事
　　秋隂罥庭隅寒色净书幌蘼芜细生翠巴且闇飞响懒卧渐成翁作劳不自强风痛剜股骨庭戺跬步上旱疫致菑沴稻粒分铢两闾阎有摊逃盗贼浸滋长忽闻诏蠲租皇恩到林莽舆情欢欲舞扶病观县榜万事莫觊觎一区聊偃仰吾生际艰难圣世何惠养即事引长吟凉风发萧爽
　　寄应仲鹄杨宾王
　　巨瓠空自坚老农空自惰霖淖闭蓬门无与问寒饿忆昔春风交高轩为我过俗情近眞率居室任堀堁饭奴无菜茹絷驹但荐莝地湿饶青莎年荒乏黄若非墙头醪空覔稽山贺孤灯味清淡下里烦属和一别已入夏脩篁漆几个麮足论文防当忘措大谁云王霸贤客去惭且卧独余远怀情北望浑无那
　　杂咏
　　燕雁异来候两蛟不同渊受气固乃尔揆理惟其然荡荡黄德不防覆载偏大哉尧与舜岳牧从其贤五岳多名山鹿门多良田清风轶千古卓见先民贤昨过城东市邂逅湖中仙授我杞菊饵以养草木年耰鉏不出村昨日到城郭今代卿相家风韵何错莫雕甍飚风隤堦甃苔藓剥不复三层楼宁问四香阁青天一鸟过片云苍狗落南山石岩岩化者不可作伊予亦何情鉴之惨不乐兴言盈七哀临风謡独酌
　　高士篇
　　丘园有高士内外辨之早内不失所性外不扬文藻芋未全贫琴书足怡老未能准箕由私怀慕绮皓爵禄何为者春荣亦海枣李斯身致相空忆东门道淮隂树战勲临风叹高鸟高鸟罹良弓山云一何好
　　金张矜世胄气体何轩轩丽服耀华景高盖若云屯胜赏不易足乐事靡朝昏满堂珠履宴夹庑歌钟喧杯传马酪酒盘行人乳豚贵游出其下熏炙争趋奔君无攀龙愿何以登其门栖迟一丘足髙盼邈乾坤
　　秋色吟浮东钱湖作
　　秋色满平湖我来属新霁天逈诸峯清波静孤霞丽倚櫂一长謡传杯更流睇羣动细自婴此身舟不系富贵须鹿由文章乃雉翳祗恐雷火藏岂忧太岳厉烟水本相侔重渊浩无际何处芦中人歌声起鼓枻
　　四月一日同包敬持洪定父过天王寺慨寺之兴废
　　行雨龙何劳戴山鼇欲僵何如鼈在涧游泳更洋洋维时犹清和平楚敷新凉世事只尘马赏心与求羊寻僧诣古刹携我步横塘狎鸥共晚坐滋菊可舂粮林间騐虎迹竹下味龙章怃然遡往事此地令人伤攉手五十年眼见沧与桑存者昧平生逝者亦茫茫人理既随化安用空名扬千戴荣期贤取乐居其常
　　杂诗
　　辞聘隐北郭卜居由东隣杯酒自满腹一枝亦安身如何穷巷士计作蠖求伸游说南之楚上书西入秦百链始成器一碎辄为尘性分天固定声利害所因可逃鬭文富莫逐扬雄贫
　　郊原闲步
　　扶杖经荒垅嗟彼泉下魄不辨贤与愚未知何代客穿中穴封狐次椔枯栢当年英杰气俱付风防防是故孟尝悲不能保窀穸尘世有荣名于我亦何益万事总成虚百年才一掷青鸟更悠悠白云何自适
　　寓述
　　隤阳忽如许百岁将何依古人亦太虑樗里卜王畿吾生但行法既化即获归得失总不觉精灵九阂飞石椁与裸葬千古孰是非
　　爱彼城南园池亭蔼新绿芚木储凉飔晏坐沈烦燠黄鸟不出林和鸣废丝竹日有白鹭羣晨征暮来复止者居其常知者明归宿翔云何所终万里哀黄鹄
　　长林柘蒸雾风月开我斋饥顔撷瑶草抚已有深怀王风去已久浇俗流无涯民萌既不悟智者崇厉阶寒江湛碧水秋海峩丹崖不识猗玗子聱□与世乖
　　蚕妇吟
　　朝采桑暮采桑不梳不洗朝夜忙待得三眠成茧后贫家丝入富家箱蚕痴为我作丝茧妾痴为彼成衣裳将丝卖人不足悔可怜丝贱桑叶贵君不见东隣花开任鸟啄何不栽桑饱蚕腹
　　田翁乐
　　篱边残雪拥柴门田翁檐下暴朝暾箸叩瓦盆歌一曲罏煨紫芋引诸孙粟满篝车年岁熟长官征税四限足老来不识县前街冯仗余生醉茅屋
　　短歌行
　　湖山为主我为客寻常相见成莫逆推篷醉卧天垂青鼓枻长歌鸟逾白松树嶂蓬花洋清闲心地风来香未能陶岘携声乐自有虚舟小洞房
　　五月四日春阳席上饮饯殊鳞
　　君不见人生百岁羊脾熟朝覩青丝暮鬓秃即今六十坐卧多空忆当年健如犊又不见功名利害机相成五鼎致养五鼎烹即今贫贱终自爱胡不对酒欢平生春阳门内当佳节薰风吹动榴花缬遡思此地酌昌阳不觉三度与君别与君别为君歌君行必道江之沱灵桥桥上试囘首江云变态今如何
　　子规
　　子规啼山出月月沈时犹未歇却缘何事怨声频泣洒春花满山血传言望帝失褒斜春魂化鸟不归家不知此地至今日凡几得之凡几失
　　田父词
　　田父力田头已白自言身与世相隔耰耝生理不出村草莽穷郷少来客郡城十里大江边二十年前曾往焉闇中忆得东门路一直长街到县前县前有路可不至凡至县前无乐事秋来有税早输官君不见石壕吏
　　元日
　　拜舞衣冠旧门防岁月新岸容初过雨物色浅含春令节吟怀畅良朋乐意眞江村无别事长作太平民
　　过东隣
　　野度暄风色沙分细草防小园半畆竹矮屋数家村老贱身何得山林道自尊每寻东老醉时事且无论
　　田舍
　　广陌度秋风田家门巷同藤花金一色豆荚箸双红穮蓘存生理篝车见岁功茅柴新酿得逼社醉南翁
　　经五峯寺
　　残寺无僧住深春有客登画廊隂防竹诗壁雨垂藤大法何龙象名山亦谷陵我来闲吊古吟望暮云层
　　舟过殷湾寄郑时雨
　　共指殷湾好人家若个边岭头开鸟道门口带渔船寒事催收黍歌声出采莲浮湖多过客知有郑庄贤
　　慧朗初见过
　　过我有名缁离羣正尔思向人皆佛语出口是唐诗得见伤春晚遄归欲暮时可知云水性去住本无期
　　宿云庵
　　云谷含孤屿茆堂别一家月高檐过虎沙暖路生花薤白山中馔樵青竹里茶时来无厯日芳草记年华
　　宿毘陵驿
　　桂櫂倚州城南归倦晚征孤帆收月色双杵动寒声异域经时变长涂阅水程思家浑不寐坐数短长更
　　避事
　　避事林间老通幽竹下门先春谋稼圃既夕数鸡豚不速人投语常赊酒隔村百年浑未卜去住信乾坤
　　秋圃
　　诛茅随隙地治圃傍囘溪露切蔷薇架寒添末利泥爱吟笻杖短避俗葛巾低幽意秋风防诗成竹上题
　　烟
　　春望何迢递寒烟乍有无避风低柳杂雨淡垂湖远映沧洲胜新开水墨图霏霏吹不断何处博山罏
　　防丁园探得新雁
　　江城忽囘首惊见鸟随阳路远来何日天清夜欲霜边庭方有信淮海不多行未必南征意争先为稻粱
　　八月宿史楼
　　岁月摽人去湖山待我过百年身幸在今日酒须多防后知谁健尊前为尔歌登高方欲罢其奈菊花何
　　宿隐学岭刘安宇宅
　　尘劳攘攘叹浮生云卧山堂夜气清竹亚隂崖常冻色雨余回涧已春声寻梅短杖从人健剪烛深杯恰意倾隐学山中赋招隐刘安丛桂不胜情
　　湖上余楼书感
　　忆昨登临湖上楼留情落日放归舟扪萝紫翠洞天暝问事渔樵山径幽花下相怜吾白髪人间将变此沧洲十年不到池台上烟锁空门生暮愁
　　九日过戴成吾
　　雨余风物渐苍凉红豆相思秋意长舟楫访君成一醉湖山留客作重阳纤纤迳草如迎步采采篱花细着香可道登高忘却老为君今日落砑光
　　园中
　　百事无为俗虑消小园日涉远尘嚣轻提木罋浇菘菜斜织柴垣防药苗闲里暂看高士传兴来时和太平謡家常不必忧朝夕喜得孙能耕与樵
　　李宾父萧臯别业
　　竹防林塘水防田水生寒月竹生烟入门景物清人骨应有能诗李谪仙
　　又过屠园
　　生存金屋事防华抱老钩栏映玉花自押梨园新曲谱教成歌舞落谁家
　　两过项廷范
　　暄风无物不韶华鸟自娇啼草自花郷有善人标格好浃旬再过项斯家
　　山行
　　风鸣羣木涧鸣泉廿里山行未遇仙知有人家住林内竹梢浮动午炊烟














　　甬上耆旧诗卷二十二
　　钦定四库全书
　　甬上耆旧诗卷二十三
　　监察御史胡文学编
　　吕中父山人时
　　初名时臣自称甬东野人世居木阜峯下山川名胜山人少喜为诗不治经生业及壮负气不能随俗俯仰尝于坐隅书青天白日名山大川八字以避仇远歴齐梁燕赵间十年客食诸王门下旅寓章丘与太常李伯华论诗得其指授在章歴三时诗大变一日过伯华江上草堂値夜雪伯华为出妓弹琵琶佐酒山人即坐上作长歌伯华絶惊赏谓非复初见阿防也去之青州客衡藩衡庄王尝起高楼东敞瞩远楼初成王于望后四日置酒徧召一时名士时日景既尽疎星尚微王命且未造座与客东望凭栏笑语良久已而月光渐上徧照四座王甚欢因命曰待月楼使客各赋诗以进王未善也时山人最年少下座徐进一絶句其词曰川原夕气交暝色自相向月犹藏海底人已坐楼上王大喜谓能得待字义因手觞延山人上座徧示诸客山人遂一日名重晚客沈沈宣王礼之亚于谢榛年七十卒于河南涉县客舍中鲁王孙中立序其诗曰山人鹤骨癯癯若出衣表为人贞介廉洁不妄交不茍取故为诸王公所重人以为实录山人年六十起生藏于句章之夕阳里自撰墓志后竟之有二子长曰辂使学医次辇使读山人与嘉则先生同甲其称诗稍先之及年各四十五两人始得遇定交尝一见山隂徐文长辄作灵物篇相赠叹为絶奇生平所与逰论诗几徧天下唯称同里卢澐吴中文征明黄姬水东郡谢榛濬人卢柟新河宋登春十余人自谓砥砺名行期无愧诸老庻几不朽以是山人风格至今称之所着甬东山人集
　　折杨柳歌
　　汉人马上来秦人马上去长条不折时遮遍长安路
　　襄阳曲
　　襄阳众女儿齐唱大隄曲假令欢不欢屈使汉江绿
　　襄阳蹋铜蹄
　　青蒲没汉水白马度襄阳男儿但得意何处非故乡
　　春江引
　　青竹坐巴郎素手引巴女江汉中流分不得递私语
　　江陵女歌
　　阿欢问侬家侬家江陵住侬心逐水流侬影流不去
　　车马行
　　车行黄尘北马行黄尘南遥遥千万里忧思我独含车行祝其轮马行祝其蹄驭者苟不慎一失无完期
　　铜雀台
　　魏祖兆黄星神器若天假铜雀何丽哉峻天失大厦燕赵刮铅华齐梁疲陶冶延袤亘无地层防烟雾洒八极围寸眸雄观絶天下漳河不断流千秋一平野日落鬼狐啼焉知谁氏者但见耕田夫争卖土中瓦
　　燕市侠儿篇
　　跳丸极挥雐谁家金虎郎片言作喜怒一剑誓存亡纵酒骂燕市鬭鸡赌赵娼无劳语姓氏谁敢学行藏直使心为铁宁辞血溅裳几时一击筑杀性报刚膓
　　读史
　　老惫力不加闷且检故防中天星者黄大泽蛇者白人定未敢窥天定讵容易肌髪不自理获寸反失尺妄知海浅深徒衒探珠客尤物挥不去奇货岂再得郁郁墙之东邈焉天地隔
　　山中吟
　　曳衣投洞壑余来询至道至道即人间人间复谁讨大地何茫茫长江亦淼淼天地岂长生日月尚枯槁忽兴浮海叹伤哉此尼老
　　桃源渺何许武陵万仞山缅想秦时人生死桃花间迩来几天地曾无几人闲桃树摧为薪桃源平作田鸡犬入租税焉可住神仙
　　西涧有灵草芬金光春隂龙昼出秋寒鹤夜翔去人不千尺烟气洒衣裳精诚不能陟望之徒感伤恐非长生物讵敢献君王
　　贫士
　　短衣不蔽胫蓬髪自吹面无力营生产甘心委笔砚桑间屋两间枯茆覆不遍爱读古人书析理极欢忭纵令万黄金焉能夺吾贱
　　留别沈大叅同沈嘉则张平叔
　　广田旷平野伏槛窥寥廓一雨自东来大风时作恶霆霓走檐楹隂阳竞磅礴顷以毛髪平天车囘巨壑淅淅防燠销天地转霋霩主人命酒来逶迤出林薄馈我雕玉盘持我鸬鷀杓唱以青凤词舞以黄金索东池潮正平西浦日半落不问客量何促席罄斟酌十年兵革间此日借兹乐张衡将去吴沈约欲骑鹤予亦濠梁行同来讵可约胜地岂易逢多君复脱略人命亦可畏流光迅火烁若然不痛饮徒尔受踖防多谢主人贤怜才任乐托不意数百年大雅喜复作长啸别君去爽气布江郭
　　阻雨七峪
　　昨过邓州里合宿内郷堧雨积马蹄烂水啮石齿穿多瘿防水土常潦患山川雨乘风气作一雨争流泉大河高于屋凌昏树杪眠渡者愼无渡田父何以田我亦山中人与尔相忧煎
　　留干二兄宿寄寄山房时陈张华三客别去
　　吾宗老兄弟秋隂过我屋屋中亦有客相聚极款曲客子俱高尚主人且不俗山家贳浊酒山妻剥新谷饭罢强出门泥淖没双足客散远人留就我小牕宿对牀写沈抱风雨不秉烛明朝君复去落日委空谷
　　晓起
　　晓牕背林麓芙容未全豁披髪一夫闲伤秋万蛩聒小人时正防君子道不达共居离索间草木候霜杀
　　交州古剑歌
　　古交州天隂日落鬼啾啾终宵白气冲牛斗过客往往惊囘头主人知此有灵物呼儿掘得双吴钩螭蟫半蚀铜花绿凄凄霜锷寒光流古来异物不易取令人得之反生忧放之惟恐蛟龙怒卷之犹畏神鬼愁亟命冶人复解铸神器恐遭眞宰怒不然仍贮空匣中何似含光在泥土
　　赠鵞池道士
　　鵞池道士何所事摩顶向天手垂地家在赵州人不知箕子之胄古姓氏箨冠不正綦履穿风雪一蓑行乞市儿童遮道作戏嬉大人白眼但瞠视我独羡渠啸咤人只愁无酒不愁贫终夕对人突无语诗画一发能通神咆勃气来便使酒白日当筵骂太守緜山汨水义可投不惜千金丧匕首早知骏骨成蹉跎悔不临池学泛鵞无端我向秦中去劝君隐卧湘山阿
　　灵物篇赠徐文长
　　越王去后几千载击豹吞蛇鬼物悔疑是东南地不平秦皇帝来塞沧海海既不可塞山亦不可改山川灵气属眞宰一朝六甲排天云白日风雷下三界蛟鱼螺虫不敢语千岩万壑发光采发光采光陆离孕四角吐三眉天地失色神鬼失奇黄金万斛将何为昔年曾同天马驰神明天子知不知于乎灵物知为谁
　　江上醉吟怀诸子
　　甬东归客情无已江门醉舞秋风起桃花渡东包十亡新安道上卢九死死者既死殊可悲生者徒生乌足喜平叔多能无所用文父甘贫了不耻惟有嘉则卖赋归阁上长吟对妻子嗟余寥落还荆州白日到家双泪流眼底故人复如此此生促刺眞蜉蝣且以防名埋麯糵何须玉匣寒湫黄金空铸青牛老金谷铜驼没秋草醉来万事付青天千古空江月皓皓
　　对梅啜粥歌
　　东家宴客较鼍鼓袅袅香风细腰舞满堂绛蜡明彻天一掷黄金贱如土谁怜门外号寒儿无袴无襦氷雪时不及豪门众黄犬白日啮人当路危我家西溪麓虽然贫不足梅花三百株满盂黄菜粥
　　李太常伯华江上草堂雪夜出妓弹琵琶
　　北风吹雪昼易昏树深竹密江上村红灯照席不知夜忽有远客惊叩门系马登堂不问姓不顾旁人即坐定座中举目皆英豪主人呼出郑樱桃红竺袅地毾防煗帘额纷香落凤毛大小忽雷手中出须臾翻作郁轮袍媚脸斜凝新病眼一曲低囘黄金槽众客闻之各掩泪浔阳此夜我先醉天涯海角同此心古人意气轻黄金瞥然上马出门去酒酣寒极天将曙
　　寿阳道上寄李中丞
　　足迹半天地长歌行路难树昏鸡语澁沙响马蹄酸急水层氷裂空山片月寒好将迟暮色写向故人看
　　南牕对天泉庵作
　　虚牕对岩穴早晚片霞生初日送山影中宵足磬声风腥龙晒甲松煗鹤添丁自觉诸天近时随星斗行
　　山中苦雨
　　闭门隂晦朔儿女竟顚连蜃气云翻屋蛙声水失田淫淫偏雨夜黯黯或秋天无赖山间客春风独怆然
　　秋田为李生得衣字
　　明农兼课子田舍有书帏罢亚霜初下鸡豚秋正肥西风菰米饭落日荳花扉已得遗安计无嫌老布衣
　　和杨中丞韵
　　海内纷纷者嗟余亦漫行还山修药品薄业赴园丁江汉横秋碧鼋鼍避水清西风渐摇落黄叶旅人情
　　赠唐刺史
　　贤哉唐刺史休沐已多时直道为时忌初心祗自知衞生惟莳药谢客不论诗偶値竹林下相忘酒一巵
　　把酒向旧宅芙容
　　归去空山里无人知姓名竟忘双齿落犹恋一尊倾屋破心何漏秋高梦亦清拒霜如有约的的满丛生
　　晓望示城中调化侄
　　闭门扫萝薜曙色报村鸡海口吞城尽江干与屋齐林乌号日出山鬼啸烟迷处处新炊起年来罢鼓鼙
　　手录梦山诗选
　　夫子出东方为言自汉唐长空走明月流水听沧浪纸贵惟书叶官贫不食羊腹中何所有三万斛霜元夕集张大司马月湖精舍同沈嘉则吴汝震汪长文李宾父得清字
　　春明绿野地花罨赤霞城天为上元好月于今夜清香尘吹不断星汉醉将倾却有应刘辈摛词颂太平
　　天封塔
　　忽上梯仙国眞堪叩帝阍中心穿斗柄絶顶亚天门市井人烟杂鱼龙海气昏虚空开七级下界越王孙
　　宿京口示贤六侄孙【时客扬州】
　　雨歇帆初敛昏黄倚水防乱潮冲浦口新月立城干山迥三吴尽江空独夜寒好春迤过明日广陵滩
　　忆东湖余相公舒园
　　遥忆东湖上拏舟泛若邪荷翻人摘藕枝动鸟衔花石磴随峯转烟楼隔岸斜虽云丞相墅俨似野人家
　　净因寺【有大佛高四丈六尺谚云土中塌出一名土塌寺】
　　云破苍茫处相期入净因枯槎僧结腊黄土佛生身絶壁疑无路闻鸡觉有隣一呼羣籁寂片月下津
　　沈世君问宁波风土应教五首
　　越絶饶山水古今文物稠三冬无积雪十月尚余秋风雨无归处家郷在尽头出门车马少到处泛兰舟石头古城子城下绕沧波大屋空如谷小船尖若梭山深罝麂鹿潮满制鼋鼍距海五十里生涯海错多淹淹梅雨后卑湿用楼居有地俱成稼无人不读书香多吸老酒鲜极破黄鱼顿顿新秔饭先将赋税除儿童养鵞鸭蔬果足山家赤午农耘稻清宵妇缉麻烝尝先敬愼婚嫁稍奢华长吏民皆畏无烦刑法加四明八百里物色甲东南玉版春肥笋甆缾雪醉蚶堇山足灵气慈水供余甘窈窕千峯处幽踪日可探
　　木峯旧业寄诸族兄
　　岁莫寒山下溪田久废耕乱乌惊日出猛虎傍人行蜃岛殊方杂鲛潭竟岁鸣林牕读书处清夜鬼谈兵
　　寄俞八介甫读书处
　　梦寐殊方外相思泽国边山沈于毒雾天落在平川橘柚连书舍鸬鷀满钓船五年常忆尔多病似今年
　　崛山寺
　　羣公爱黄髪携我入空明拂座星流影闻钟鸟禁声僧从虎穴出天与石梯平一浩荒千劫吾将放此生
　　卜居有感寄三七弟
　　旧业尽凋没深冬欲卜居砌崩蛇啮笋架脱鼠翻书亲友几人在干戈卄载余未知何日定投老总樵渔八月十六夜邀兆和民服民孝元叔乘潦泛月
　　雨歇秋方静扶携上塌船共怜今夕好不减昨宵圆絶潦浑无地除山尽是天清光溢心眦倾赏愈丁年
　　夜怀
　　起来喧不减防防动凉风月暗虫声里人孤树影中南埏寒尚早北地候难同想到鄞江上秋花满旧丛
　　夜行
　　小仆兼疲马荒荒独夜行沧江愁我处流水断肠声雁语知临浦烟光似近城不知何处宿无月又三更
　　留别少府子鲁
　　木落见中州遥连白帝愁黄河临断岸明月上孤舟作客已多岁还家又暮秋思君西下日寒叶满江流
　　次李大参韵留别
　　河北中秋尽江南九月归草深藏虎穴潮满上渔矶田舍舂新稻山妻补旧衣到家贫自得莫怪与君违
　　伏枕舟中作
　　楚魂招不得哀怨此中多纤月囘头失疎星伏枕过榜人吹宿燎曙犬吠惊波毒雾弥江海留公无渡河
　　到家苦雨寄城中诸友
　　岁晏兼贫病归心讵可论寒潮氷下咽饥雀雨中翻野径苍苔合山牕白昼昏还家已十日愁絶旧柴门
　　送西僧渡海
　　一谢西来路重登东土船舟中如旧国海外更何天呪食鱼龙出然灯岛屿悬当年杯渡者许尔有同缘
　　岩栖
　　岩栖拒人迹日夕得奇捜虎啸山精聚儿啼石母忧鱼龙归大壑天地入穷秋好酿深冬酒新年甲子周
　　病卧听雨
　　今春病易得结客亦无欢树老吐花涩山高落木寒半空悬雨脚万马战河干卧起无人问何妨不带冠
　　金山寺
　　万古一卷石东南何壮哉半江截吴楚两岸瞰楼台僧饭芜城乞人烟铁瓮来春深龙听法风雨带潮囘
　　九江怀江都诸友
　　取次泊渔梁绿芜细雨香传诗与庐岳沽酒慰浔阳岸上觉吴语舟中犹楚郷琵琶人不见飞梦到淮扬
　　开门
　　零雨横江过分苗稚子还树干双鹊喜风定寡凫闲野马穿林日青螺隔岸山坐穷尘世事只合闭柴闗
　　自吴越望金陵寄余太史丙仲
　　出门已三月烟雨暗钱塘薄素余双屐浮名寄一航潮声吞落日花气湿行装白下春将遍王孙草正芳
　　步出江岸闲吟寄上沈少宰肩吾
　　着地麻衣逐步飘前村社长不时招渔竿风静蜻蜓立草径人行蚱蜢跳远碛孤楼高出树方舟独楫鬭来潮澄江一片明如练到此都教俗虑消
　　诸公邀登甘露寺留别
　　天风飘忽苎袍轻两度登临慰客情疎磬雨催山寺晓乱帆春放海门晴江回铁瓮三吴尽潮过金陵七泽平明日别离何处问断肠烟树漫芜城
　　斋居寄海丰杨侍郎
　　蓬岛飞来拄杖前何劳防石远求仙一帘雨过空青处五色霞明大赤天江水自清渔者话松涛不响鹤丁眠闭闗正好焚香坐年老何心续草
　　海门雨过同伯川赋
　　藻烟布地不须芟云鸟依人着隐衔雨歇江干留一篴风平树杪没孤帆冬深蜃岛天长黒潮入渔汀水不咸祗好钓车聊日计海门到处鬭巉岩
　　积雨【闰二月作】
　　竹里柴门枕水滨野云能就主人贫雨声不絶过三月节气无端闰仲春山阁坐来时得鸟溪桥行尽不逢人村居莫道无知已屋外青山足四隣
　　江上怀峨眉道者兼寄空尘山人
　　长生无术炼黄金书剑俱防不废琴入夜几回天马走临流一曲水龙吟秋生鹤骨年年病月到峨眉夜夜心未得从师度黄石万家霜叶越江深
　　句章里寄城中诸社长
　　白日江乡家益贫圣朝渔父不称臣门前江水通三岛谷口人烟杂四民手种参苓羲世药心知鸡犬汉时隣却怜叔景浮云薄留得风流一季眞
　　京口望扬州怀吴原栢沈肩吾
　　隋宫梁苑暮云遮淮水淮山烟树斜隔岸雨晴飞燕子渡江风暖散杨花心怀季札常为客病念休文未到家我亦萍蓬无所寄祗将觞咏报年华
　　林牕卧雪迟明元夕林茂之招饮天衢精舍
　　春来客梦渺无征老去眈诗苦不胜伏枕那知全夜雪深林疑见万家灯地偏僧舍尘俱息山近人烟气若蒸应喜青莲旧相识还携尊酒过南能
　　金陵雨霁登吴子充山人长吟阁次韵
　　五岳穷搜老未闲长吟此日共跻扳相逢到处俱为客大隐明时不在山绛阙春深烟树碧石城雨过草花斑六朝事业渔歌里江上浮云自往还
　　还山闲咏
　　年年海外困风尘两度还山値莫春齧笋林鼪常伺夜啄樱山鸟惯防人清江小阁更无事麦饭虾羮差合贫几夕清魂飞海峤只疑天马是前身
　　藐姑射龙子祠同吕中翰裴黄强陈四散人
　　思弄烟霞藐姑射特携笙鹤访仙灵龙人夜出山云湿鹿女时过草树腥碑卧石根春寂寂海通岩骨水泠泠我将抱瓮同眞隐家在江南小洞庭
　　遣辂儿业医还家
　　地有桑麻屋有茅百年旧业莫全抛海头春暖鱼生子天目氷消虎出巢审下田乘早莳卜晴采药及时炮渔樵到日如相问阿父吟长忆故交
　　山中闲适示一二同志
　　木石乃吾性胡为物欲奴候潮钩洞蟹卜日药江鲈儿索霜前果妻芟雨后蔬衞生甘澹泊谢病免招呼三尺原无用一丘聊自娱驾言清夜好海月向人孤
　　山溪行饭寄城中二三友人兼柬民服
　　老夫炊爨熟不解问庖丁门僻留双栝溪虚益一亭僧传伏虎诀儿学相牛经贞爱仙人石明慙处士星滩欹横鹭影秋冷闭龙灵野外山资薄城中海货腥倘过高尚者正値晚菘青
　　再经钟吾怀许兵马
　　去日黄河边水深不可渡故人不复囘今作行人路
　　闲行即事
　　竹屋炊烟四五家门前潮水绕寒沙道人日晚乞食去鵞鸭满田蚕荳花
　　钱塘江送周水二君入闽
　　江上秋高雨气清却怜二子七闽行蛮天无雪迷烟瘴多嚼槟榔莫计程
　　黄河舟中寄姚水部汝建
　　淲淲南风防防流天吴吹雨冷惊秋愁来不信头能白烟草江南六六洲
　　江岸
　　江南秋色正疎疎江岸人家尽是渔中有故人渔一户雁来不寄半鱼书
　　酒债
　　多病平生酒有缘堇溪芜没不生铅新年买得田三角紫糯多栽当酒钱
　　松门小隐
　　秋老江南归去时松云鹤坞小栖迟五侯赤牍千金重不换沧浪一首诗
　　李宾父先生生寅
　　号旸谷于嗣为曾大父行为人风仪修整性和雍不立崖岸意思萧散精名理善于微言每对客众论沸起先生徐发一语四座尽倾生平都无好惟好为诗不肯作世人雕饰天动神来自然高妙俱谓诗如其人诸兄弟并游太学为郎先生独不仕怀古慕道居常爱王孝伯饮酒读骚因名其斋居去甬江十余里为萧臯在山水佳处家世有田一顷别业一区先生更起高卧楼读书其中岁收秔秫酿酒旁辟自鉏园半畆遍植嘉草名药间种蔬韭取供宾客同时名荐绅高士至萧皋辄作数日留方去酬唱甚多盖吾家草堂在贸东一曰楝塘一曰萧皋俱为海内词家所咏赏嘉则先生复作萧皋竹枝词十余首被诸乐府使童子习唱之流传一时郡中当事闻其名希得致先生俱谢不往年五十欲制远游冠裹粮自四明台宕尽访天下名山以亲老不果行未几终于家遗集行世先生尝自署旸谷山人屠长卿先生曰近世山人甚多然未尝居山观其仆仆负囊挟名纸候门望长者顔色翘目利舌善为诪张其贱已甚若宾父先生不出户著书论道毕其身其自言若得从禽子夏徧游五岳当不入一城不干一人斯可谓山人矣因赞之曰读骚取适灌园寄散介絶溪刻简不任诞江霞朗映厓松孤偃何以品君鸣濑清浅惜哉早谢远游未践张大司马亦心重先生每有所品目辄言吾与沈嘉则李宾父二先生同之时谓先生布衣风格当在孟浩然秦系之间
　　独树斋
　　自惜先人业初成独树斋院风吹白帻径草湿青鞵梅福还藏市厐公不出街新竹叶好落日见吾侪
　　怀杨三闻九
　　独苦伤时切谁应絶俗高晚天青似玉秋雨白如毛院柳风频舞檐蝉日更号二湖新水绿莫使负渔舠
　　萧皋即事
　　浦溆潮偏到林居水自嘉风禽争楝子霜雁挈芦花把酒唯楼静听钟与郭赊村村初种麦翠色满晴沙
　　到范司马溪隐
　　屡得寻仙隐还同到石门山墙低垒石水屋乱成村刈稻深溪熟樵薪远径喧共怜山简在霜日醉昏昏
　　萧皋客不至
　　野卧楼风急晨看迳雨稀朋从何寂歴鸟雀故翻飞晩圃尚留菊寒潮不上矶小厨何所供笋蕨借春肥
　　东湖
　　平湖八十里东望去城偏波濶山为岸春深雨似天数村沙上柳一缕岭头烟何物鸱夷子相呼引钓船
　　立秋
　　刈稻苦深雨立秋期稍晴黄云低在野白水远浮城鱼鼈新登市江田旧失耕两年仍雨旱一饭媿香秔
　　喜中都司理兄叅军兄解官同归
　　古贸山长在濠梁客始归楝花双树合杨柳五株微兄弟争投笏乾坤共拂衣承家元有禄宗族幸无饥
　　答薛孝初始至自鉏园作
　　淹留如宿好淡美信初交开閤临秋色高阳在柳梢刈蔬深赖圃割肉小充庖不畏林中暑山尊借白茆
　　同蔡四讯闻九病
　　闻九堂前客频来只二人礼疎情极乐老至醉尤眞地湿深憎雨湖秋远胜春病身应自傲隐几不迎宾
　　访汪叅军父子
　　早色初分岭人烟稍出林刺杉千涧立毛竹一溪深远雁霜华去高峯日气森到来询父子令子隔山阴
　　送包长史葬
　　身岂长沙谪名犹贾傅尊墓田都立碣陇树防成村临穴无兄弟凭棺有子孙千秋谁作伴翁仲与朝昏
　　小溪
　　古道前朝墓空山此日樵溪边水作碓屋外竹为桥疎秋生热轻风晚弄潮云霞正明灭片月下青霄
　　列菊
　　手种东园菊吾非陶令贫避人长解醉责子不能嗔只是愁难减方知药未眞晴秋暂时雨一院太无尘
　　嫁女后之萧皋
　　沧洲宛转复潺湲秋水之亭白石闗落日倒看江口塔囘云遥属海门山不知何物风尘外亦有吾生天地间过尽渔樵深此迳绿杨青桂向人闲
　　同严邦直蔡子行渐甫弟饮子礼侄甬东草堂
　　小庄去郭惟三里古塔临江仅一层乱水絶怜人并过高楼还与客初凭秋云近海时时变昼雨如塺日日烝素业先生留十载亭台花木喜新增
　　包明臣高子登家大兄过萧皋
　　荒祠双女门何向委路三桥棹欲迷地隔湖山四五里园分菜麦短长畦春深古木村村暗雨后新苗日日齐农事物情俱自得弟兄朋旧防相携
　　卢山人澐
　　字宗润行九号曰月渔为人于防体长不事修束性坦率与人语合辄出肺腑相示诸所覩物奇不奇俱口奇之性又絶灵悟读古人书辄能解独不好刺经为儒生尝取四唐人诗作品目如衡石然不少失高下喜为诗然喜次人韵不自作所次每过倡者诗成旋弃其草然亦不忘人以此翕然称卢山人诗既不试有司乃赍槖中数十金去为吏事乌伤县官以所赍金置一土穴中取日给已为人睨得盗其金山人窘无所得食即弃归性嗜弈嗜摴蒱每出钱以奕摴蒱与人博博昼夜寒暑食饮岁时俱废博者朋计倒其槖不悔每日中提壶出酒家贳酒饮博者率博至夜半时角胜争道哄其隣隣人俱苦之亦能医尝治人病得奇中然病家造门値其博辄坚谢曰余方有急事不暇去有石桥黄生者病甚殆强载往治已就寝见人壁上诗即和之绕榻行呕声至旦主人以为怪不服其药尝过张大司马司马客包叅军与论诗不合哄其坐坐客俱左袒包山人不为下独与所交东篱朱近臣最善近臣豪两人并行市中辄骇市中人两人若无人焉者然两人论诗争短长亦大哄退即交相服不容口未几近臣以醉溺死山人哭之恸山人自罢乌伤裹足不出门三十余年出行数里外辄迷东西有故人沈问之为黟令山人独从一门人王生访之六月走马万山中中暑去黟百里而病夜梦与王生俱溺挽其髪尽脱为黄丝寤而语王生曰色丝为絶吾死矣已果死休宁令知其名为敛沈嘉则先生录其遗诗百六十一首行于世山人初以医得金置袖中常为人探去不知即知亦不问一日舟行袖金二十四铢裹以越楮偶取金失水中即坠意不信试取余金累坠之至尽尝访嘉则寺中出门雨新过下阶级石亷刿啮屐齿蹶痛甚亦不信复起三试之复三蹶见者尽掩口久丧妻独居有子格亦不为娶妇常曰他日得游终南少室乘云御风即父子相从无绊也亦精禄命尝自刻死期在龙集戊辰岁得年六十三至入黟岁果戊辰垂死谓门人曰古人旅葬裸葬无不可何必故郷沈问之闻其言为买山休宁东门外东岳庙之东南葬山人客过无不拜诗人卢九墓者
　　宫词
　　镜里容顔只自知承恩犹记昔年期晓莺啼上宫门柳又是长安二月时
　　明妃曲
　　自怜薄命泪如麻不是当年貌若花怪杀西风非汉使断肠声不送琵琶
　　楝塘李先生隐居
　　好山青近屋曲水上桥低沙白羣鸥集庭阴双楝齐枕书忘岁月闭户谢轮蹄载鹤携孤棹寻僧到别溪
　　冬日过祖闗
　　林风醒醉客朝日静鸣雅松老犹余子梅寒未着花青苔荒古道深竹自僧家共忆山堂雪相违几岁华
　　上天竺次韵
　　一迳通行处山花与石苔僧分吴越语碑自晋唐开盗栗林鼯集巢松海鹤来俄惊人世远云水净浮埃
　　韩唐晓发
　　马出韩唐晓萧萧落叶风霜华渔艇白日色鸟巢红乱水人家隔危峯驿路通明山无认处南北转飘蓬
　　夏日即事次丰吏部二首
　　昼寂双扉掩无人共酒杯睡嫌雏燕语吟惜藕花开郊雨不能作池风时复来还期问字去载月夜迟囘日高门未启僻懒自痴予跣足长忘屦科头不置梳畏炎思径竹留客乞隣蔬已拙谋生计牀头不问余
　　田家吟
　　最是农家乐收成十月天春耕余谷种秋税了官钱儿女团朝日鸡豚散野田隣翁相见处凶稔说明年七月朔偕梁广文买舟过访张司马别墅
　　荡桨遥相访茅堂曲绕溪鸡声闻午报鹤立与人齐白石平宜坐青林漫有题一尊常醉客已遂鹿门栖
　　新秋漫兴
　　仗剑非吾事愁吟自荜门征求穷海郡风雨徧江村岸塌风欹树墙危竹露根君平今已远消息复谁论秋风动林杪秋思坐来清移榻还依树临流欲濯缨天光云外出雨气日边明抱病长头白何如汉长卿
　　春日漫兴和张大司马
　　居贫嫌地僻习静喜无喧屋窄还余竹园荒不治樊庭花飘满席梁燕语窥尊自较春来事逢人未易言
　　乌伤道中
　　岁晚乌伤路凄其一孟郊寒烟迷去鸟落木露危巢古渡无舟楫荒山只草茅题诗江口月谁寄故园交
　　显忠祠【建文时死节御史戴德彝祠也】
　　昨乘羸马过祠东犹见行人説太宗径草有情熏夕照野花无主任春风臣心此日惟知死天意当年未愍忠千载凭谁论往事石坛松柏已樷樷
　　江上送别
　　潮生月亦上月白见潮青不知潮月落君去几长亭
　　西亭同朱近臣送沈嘉则口号
　　送君江上雨未及梅根渚雨急天欲昏不尽别时语
　　渔人二首
　　十罾九见空无酒臂无力朝来雨过溪应有鱼满尺江头春草生江上春水长十日不出门鱼苗大如掌
　　述懒
　　科头不出门岁月已忘记燕含花片来知是春归去
　　访友
　　访友入南山扣门不闻语欲数青琅玕错错知几许
　　春日睡起次嘉则
　　深巷无人静掩扉桃花香防午风微小牕睡起支颐坐闲看营巢燕子飞
　　吴处士鐄
　　字汝震与嘉则先生同起有诗名时东沙张公里居既起宅日湖之上复营别墅在东西郊每乗兴泛舟兼载丝管一时名士多从之游园亭觞咏之盛淛河以东风流未有然惟处士与嘉则中父先宾父三先生最为词家宿老倪鲍十一贤不能及也
　　舟宿云间南城
　　孤舟夜泊松江水东风卷涛雪花起浦口潮水远趂人城头月色寒无主浊醪可饮何处沽笑絶高阳旧酒徒巨饮还将攀北极高吟直欲起东吴借问谁家酒可得一防十千亦不惜对此风光无限情吹落梅花短长笛晓发金坛出黄堰雨中竹树森密有怀箕仲田叔
　　山县侵晨发舟行何处村宛然新水竹疑是旧柴门急雨来江口飞泉出树根无由寻二仲幽思共谁论
　　奉和少司马溪隐庄
　　好鸟知山意晴光想岸容舍舟人兀兀入谷路重重笔底腾高壑尊前堕远峯狂歌从白眼随处倚长松丙子春夜集小斋赋得风雨归舟送箕仲田叔
　　尽道春光好翻嫌夜雨鸣江空蒸水气风防打船声灯火愁卑湿鱼龙莫夜惊阮公情未已还作载诗行
　　奉和范少司马夏日湖上
　　夏云低水阁春草漫汀洲小树芳堪撷平峦翠欲流雷声喧别溆龙气入灵湫不去忘机鸟翩翩为客留
　　晓霁渡曹娥江箕仲田叔分平字
　　渡头帆落与云平江上花开相映明两岸人家通海屿一川风色送潮声断碑已没中郎篆古庙终存孝女名自叹经过繁客鬓却将书剑负平生
　　答酬雷半牕
　　斗文岁岁占南极诗兴朝朝卧北窗身着鹿裘常自得匣藏龙劎本无双万山云气穿闽徼五夜潮声到淛江谏草欲题迟未达几前空有笔如扛
　　十二月初三日归草堂
　　日日矶头把钓竿芦花如雪舞漫漫新炊鸡黍堪赊月旧着羊裘可蔽寒山色四围低野渡泉声一带落飞湍从今茅屋归迟得莫道风波行路难
　　漫兴
　　户外澄溪涨绿波暖风约水动新荷竹根稚子千头出昨夜前山雷雨过
　　金处士镒
　　字用衡号前湖与弟铭镟俱有诗名所居曰桂庄时谓桂庄兄弟用衡最高
　　赠同谷山人
　　太白之阳有同谷同谷之中白云宿美人结庐谷口居朝朝暮暮云相逐我来问君君不言云里长镵种黄独
　　夜投资福寺
　　近径舍舟从昏烟罨古松山开忽见寺林静不闻钟宿鸟翻高树明星动远空入门僧未起禅室一灯红
　　游东湖
　　湖上放船好秋高眼独明水光浮地白山影露云青把酒临鸥渚掀篷认鹤汀笙歌谩缭绕诗思正纵横
　　题楝塘李先生隐居
　　密叶阴阴碧蒋防一家风物自江原树根船响客登岸枝上鹊喧人启门傍水堕樵惊濯足扫花当路翠呼孙百年天与幽栖境裋褐逍游未可论
　　赠沈方川
　　扁舟曾记泊方川杨柳蒹葭入暝烟渔火静依沙际出野鸥多傍露阴眠风当午夜潮生岸人启孤篷月在天不道休文眞地主袖中漫刺故依然
　　登补陀宝阁
　　久怀登览兴偶作化城游觉海通金刹慈云防寳楼昙花非色相只树不知秋绣栱悬霄汉雕阑控斗牛徘徊双眦决汗漫一身浮遐观三千界雄图四百州夕阳兴废迹逝水古今愁囘首沧江上高歌起白鸥
　　画
　　紫烟销尽见岧嶤天外诸峯积翠遥何处八公云卧隐一支山色入中条
　　题山水图
　　午鸡拍碎霜顚羽石屋高人睡初起长松吹风生夏寒白日空山响秋雨
　　白木长镵杜少陵饥来无处覔黄精何人正得寻诗便来傍氷崖雪树行
　　山水图为陈雨江题
　　地近青春人迹稀白云芳草静岩扉主人何处劚灵药不向苍崖唤鹿归
　　蔡子行先生学用
　　初字用拙号青山父梧官中书舍人先生生于官舍儿时辄对语惊人父罢官卒于家兄某尽废所遗槖中金走客京师不知其死所先生奉母至抚兄孤逾于已出衣食相有无里中俱称先生义至高既絶意仕进唯与故人先宾父杨伯翼闻隐鳞诸先生论诗过从不间风雨诸先生俱兄事之时余文敏公以祭酒在里门重先生风格与定交将为先生起隐居湖上如奉戴安道适公入相薨于官未果后余长公将以门资补官因重父交请得奉先生同游京师先生窃念谓可因覔兄丧即与同往至京师闭门扫席絶不通辇下人惟所交屠田叔先生长公子生超三人相与赋诗都下竞传写即所谓蓟门倡和诗是也先生独间行徧求兄遗骨所在竟得诸寺庑中题识宛然先生哭之恸即日载其归长公为治装先生既垂老家屡空意怡然也与先宾父先生交更深宾父垂没属其子丰曰吾死后必岁奉蔡先生谷十石终其身是岁丰以遗命致谷先生坚却不受曰吾无以报亡友地下且君家设有不继是重负先人之命也不若自今日辞之以善故人始终闻者絶叹服时屠田叔亦罢二千石归因招先生使移家其邻幽居里名曰干溪里中人尽称为干溪孔子适比邻失火望者俱惊曰是不近蔡夫子居耶火及门风反先生所居宴然年七十偶得微疾即自尅死期闻隐鳞先生过与诀曰若先生今日此中可无愧怍先生笑曰故人知我者至期尽召家人起坐曰伯翼待我久可以行矣遂瞑此外无他语其与朋友为死生若此子起白亦能诗录先生遗集十卷藏于家初屠田叔尝过先忠毅公客四坐或问蔡子行近诗何句最佳田叔曰蔡诗若草绿鵞儿喜天清鹳侣高眞不亚杜陵也先忠毅公亦时时诵之
　　人日
　　岁旱始秋冬淹延及正月七日乃占人甲子而雨雪茅轩爇松火炉冷久难热严风砭皴肌凄凄凛衰骨催妇理浊醪瓦盆连数歠须臾中气温稍觉肢体活起步沿荒除露肘牵敝褐所赋足我安所遭宁彼汨亨蹇运故殊阴阳理非谲醉来托长吟乾坤眼俱豁
　　隐鳞山楼作
　　城市苦堀堁山楼夙相期结构已经岁登眺始于兹东引极绵旷西临叠歧嶷恰与翠屏晤赏兼丹霞私月耿婉夕槛岚凝界晨楣栖迟更累日应接非一时淙壑转靡息森林杳频迷云区见崖鹿阳岫闻山鸡物意惬所适吾踪合相追心惟幽讨防兴及清秋宜颇怪籧篨客顾觉神翻飞君其日强饭永言随杖藜
　　春叹
　　去年暑旱无片云千畆百畆如火焚今年水涝渍行骭小麦大麦皆泥烂君不见一年两税相轮囘大男应丁小男催于戏春雨胡不作秋霖天令如此悲人心
　　命酒篇
　　天生丈夫不轻有丈夫立身不当苟不建鸣钟飱太仓焉能乞食向黄口伸腰醉卧三十春饮里着穿头上巾城中小儿走相笑笑我流浪何太贫噫乎平原翩翩不应死巫阳大叫魏公子大风不扬北海浪苍天防竭昆仑水淮阴原是跨下儿千金报饭羞遇时且向空同倚双劒高天矫首白日驰长啸一声拂衣去三山之顚或可住麻姑仙醖海作甖直噏沧溟快长喙噏干海水咽不流倒翻天汉天上游下瞰世上羣儿走鹿鹿何不幡然行药来生洲
　　赠屠少石先生
　　屠公烟霞人貌古心亦古自从见面心即亲恨不经时聚眉宇世上相逢不易知与公相逢公不疑篱落形骸竟何意纷纷难与同襟期公年六十髪如漆日月酣歌尚豪逸白雪黄牙了不知无忧便是长生术如渑之酒美且馨但愿同醉不愿醒为公短歌歌未停山风防防吹松苓
　　金陵道上大雪歌送李子同
　　海天腊月消寒雾暮雪飞入金陵路朔云黯黯结长皋满地风如吹玉树掩尽秦淮一片清大江高浪冻还惊江中巨舰夹双橹不惮寒深万里程万里深寒亦不恶挂帆直向金陵落酒家炉头暖酿春客子百钱呼大嚼吴姬拥裘窣地长千金狐白鬭雪光年少侠儿邺下郎醉倚吴姬拂劒霜钟山气色古如此吾今空卧东海涘雪里送君意大骄惆怅寒风马蹄起
　　早夏
　　小阁阴常卧闲门霁复扃柳齐娇鸟翼藤屈古虬形云势奔林黒天容瞰圃青北窗知有待消暑恣沈防
　　秋分夜作
　　竹舍清如水深依鸟鹊羣月兼天更朗秋与夜俱分斗酒闗飞动绳床属倦勤老身贪自逸莫遣世人闻
　　中秋独坐次田叔韵
　　万里中秋月披衣强自看即教人意满难放客愁寛朔气侵榆柳清辉动羽翰遥思故园夕亦此怅阑干坐觉当檐白巡看满径清兔圆犹寂歴虫急更分明晚岁凭谁得哀吟只自成乾坤意何极搔首暮寒生月色秋偏霁中宵鉴客孤无心酣白堕不为惜青蚨树冷乌难定风悲雁易徂空将百年计漂泊愧潜夫
　　衰柳
　　九秋芳尽歇衰柳万家同乱叶随沙草长条断竹风乌栖寒日落雀语暮烟空更觉霜威重徒劳忆汉宫
　　忧旱
　　陆海知频困三农望转空云根长断雨月晕每多风洒血羣方泪依人一病翁忧来忽如捣漆室意何穷
　　元福宫古松
　　秋色入林古苍松并十围含风通碧殿戴日防朱扉惨逼蛟螭鬭深防虎豹归囘看玉台净差近五烟飞
　　同田叔过摩诃庵
　　出谷尘容暗投林爽气滋云迷人未到路熟马先知为访三支窟因看四照枝金绳歴可辨随喜任吾期
　　腊月廿二日闻雁有感
　　腊色如春色孤鸿已入燕南飞原不后北郷一何先过眼风云极经心气候偏怪看千里翼却取众人怜
　　柴荆
　　野涨属鸥明林梢拂雨清夕烟生万井春色过孤城笛犯梅花远舟逾木叶轻闲心防斯景吾自惜柴荆
　　归棹同李宾父
　　不厌平湖棹秋天万里青人家藏曲渚灯火乱防星稍稍烟没树疎疎水照萤正逢渔唱起归路且徐听仲连邀同宾父伯翼游南郊归途遇伯佑复留饮其宅
　　十丈藤花白千层树叶青夏凉侵雨薄晚霁出云醒水乱生文藻山移学画屏还过大隐宅醉酒共沈冥
　　病雀
　　顿委双飞翼空垂一命残争枝宁用巧择木只须安世已轻顚沛人今后急难纷纷看故侣饮啄自江干
　　悼宾父
　　永失平生好江春惨独吟其如新草意不似故人心云只悲晴树风兼怅夕禽徘徊昔游处膓断想遗音
　　扶病
　　海曙开林屋春风百倍光鱼鳞翻鸭绿蝶翅挟鵞黄暖爱沙真软恬欣草故香杖移悭病趾就近傥差强
　　春郊
　　江郊春始出新水坐轻舠草绿鵞儿喜天清鹳侣高柴扉村竖引笻杖野人操日夕西林下松风醉浊醪
　　登楼
　　照日未没依风楼自阴江声摠到郭天影不分林鹄举怜高翼鸡栖惜远心姓名吾足耻人或问遗金
　　憩饮白茅
　　荒村有茅店暂尔憩征尘荻火供寒具荆牀付倦人路遥鞍马迫日短仆夫嗔此处难留醉劳劳苦怅神
　　雪中同李五杨三闻九再访丰二
　　城南风雪泛舟频五里江村不见人草屋闭门天欲晩竹篱夹树岸将春青氊老去狂弥剧皂帽闲来兴颇新浊酒淋漓情烂漫白头相对几囘亲
　　尝新李十六丈宅
　　熟杵香稉粒粒红尝新早得及秋风尽令虾菜兼庖续不觉鸡豚下筯空垄陌三时农父力瓮餐一饱世人同年来旱涝淹多眚薄敛仍看比屋穷
　　宫人斜
　　玉顔防籞垣中封土累累个个同花发莫疑呈翠靥愁时元只闭深宫
　　香车红粉鬭芳尘黄帽曽蒙中选人倘得君恩如雨露试从青草认前身
　　和杨伯翼泛爽亭
　　傲杀城中万户花小舟偏出泛晴沙晚天只系南湖岸杨柳亭边自一家
　　丰正元先生越人
　　先生自号天放野人考功之孙也少有家难年三十方娶与弟吉甫相友善分衣让产即自处于匮不顾也性嗜学工诗寄情萧散每杜门散髪翛然于脩桐疎竹之下兴到辄有诗索笔直书破窗頽垣俱满客时过从至无从覔巾袜所深知惟沈嘉则杨伯翼先宾父数先生性不喜交辇上人以诗应酬常见一时山人行卷所录诗率为某公寿贺某公赴官辄唾之曰诗以道性情岂为汝辈行乞耶及见少年人作诗多杂调谑更正色相戒无为风雅罪人故时谓先生诗有林泉无朝市有怀吊无誉颂有流连无防慢足尽洗诗家之陋其高怀似陶公而复少闲情一赋所着天放野人集四卷
　　感兴
　　白日丽西麓回光炤幽林清晖蔽原野翻作孤云阴霭霭翳远村翩翩归夕禽引领一遐瞩山川何蔚深西聆赤水濑东瞰丹山岑不见洪厓叟俯首涕沾襟
　　湖上
　　进舟前湖夕山翠炯复静飞萝挂冥色延眺纷不整秋水涵众容阴霞散诸岭孤帆倚岩邃细路凌涧永触目欣赏交陟幽谢尘屏要眇趣何穷愉恱中自领白云忽余态言黙有省
　　归自石壁作
　　湖上风雨回扁舟返茅屋白云忽无色青山空在目囘眺匹练明飞流洒空谷宛若匡庐岑楚艇隔江澳惆怅幽鸟啼犹疑石潭宿髙树转长河芳草暗平陆时维季夏暮村村稻苗绿愧彼农者劳缅怀高人躅青精暮可饭新□早堪熟何事从人间怍顔小山木
　　读孙兴公天台赋
　　灵山何纡郁窈窕匿千岭瀑流白云响霞标赤城影丰茸阳林丽蒙密樛枝整石梁跨危壑萝龛閟幽境奇篁迹始昧逆流算方永神眞一仿佛顾歩蹑飞景止观荡遗尘象外发深省遣有已沦动从空岂为静同体兀自然千秋黙心领
　　晨汲
　　晨汲徃东涧涧石何齿齿游鳞既濯濯清流复弥弥天翠翻在下丹霞亦孤起泠然防我心濯缨乃空水抚兹成一笑因悟无生理长歌首归路凉风袭芳芷
　　积雨怀屠田叔李宾父
　　秋来霁无时江光夕如缕裵囘空郊云萧条杂飞雨旷望极暝色疎花澹风渚层城有佳客相思一延伫林霏莽复合孤烟郁平楚何当迟皎月长川下柔橹
　　隣人有哭死者其声甚哀感而为赋
　　朝出北郭门旷望北邙里白杨何萧萧悲风鸣野水荒径饶蒺藜狐狸窜其垒遥听振铎歌旁瞻匍匐子素车及丹旐累累冢相似汉骑投秋藓秦马悲寒枳不辨贤与愚安知誉复毁来者胡纷纷同尽丘山阯一谢春阳徂永闭幽宫止借问平生亲持杯昨谁是
　　春晓曲
　　明星烂烂漏迟迟天汉无声夜景移江流东注璧月西五岳如指青参差晓光曈昽海气低新莺啼上千秋枝防花凝露晓香湿人间睡足春霏霏
　　寒夜谣
　　北风吹天天雨霜沈沈夜色生横塘揽衣忽听双雁翔月白洲空寒夜长丁丁漏滴清川水孤城倒影波弥弥一片南山翠自凝万籁凄凉声不起独鹤长唳天风回沧溟流光仅一杯仙山桂树纷户牖侧身东望空徘徊空徘徊萝叶舞长林无人幽径深白石黏云月方午
　　东阡道中
　　杳杳泛天色孤村暮霭沈鸣榔应前舫分火度中林酒病江南客年销洛下吟惟应故园月偏照未归心
　　南峯
　　石磴盘空翠炎风入座凉沧溟流日采青壁抱霞光野树侵吴密江潮过越长从来畏登眺霸业几销亡
　　游山寺
　　白云山寺径丹茘野人家曲磴窥高鸟寒枝吐细花射香依竹静林影过溪斜莫问叅同事青尊是伏砂
　　饮酒作
　　浮白将何向秋深赏不稀万峯都到水疎柳独为矶幽卉含霜拆佳禽占渚飞须知人自适故使世争非
　　忆苕川
　　我爱苕川好摇摇碧艇风孤城众水上小屿薄云中白酒新如乳红蔆密作樷少年狂醉态长忆故人同
　　老去
　　老去长多暇秋来兴甚新江云晴似鸟城树暖如春棊局声徐下林花香屡闻堦前有明月流影更依人
　　雷雨
　　凉蟾方皎皎骤雨忽冥冥电闪孤城白雷分乱水青大江元自盛乔木亦多声幽梦方初觉犹闻蟋蟀鸣早夏阳羡山中病起有怀汉陂舅李宾父
　　一卧春归尽清羸寄翠微地偏莺较少花在客来稀江竹浸茶圃山榴罥葛衣风流怀二仲吟眺忽斜晖
　　武林秋夜値浔阳友
　　月白夜啼鸦沧江槛外斜风髙碪自响云冷树犹花行侣浔阳客荒村越女家相看倦尘土一倍惜年华
　　秋日过李遇斋宾父兄弟
　　多病疲干谒秋风下小舠郊扉云间竹江郭月生潮过雨桐阴静听诗烛烬销爱君兄弟好华髪共萧萧
　　冬日郊居怀金沙崦西虞文
　　数里寒林静郊居爱日暄枯枝鸣旷泽饥鹘下晴原洲暖氷生草风疎叶满园因思高尚者曾过崦西村
　　空囊
　　悄悄荒林色狂歌兴转长百年初解饮一月早空囊霜雁求禾穗花蜂聚蜜房营营有如此絶倒楚庚桑
　　复雨
　　歉岁恒多雨林扉隐白氛一春强半去百舌故相闻鱼艇生衣合邻桃戴叶分幽居了生事南畆望耕耘
　　旧居
　　空曲西洲上衡门蔓草长碧梧藏晩鹊黄蝶泛秋阳水径苔将合隣居姓未忘眞同王粲宅寂寞岘山傍
　　至石壁庄
　　一迳湖心通翠微入山先自着山衣绕篱埜豆花争放背日嵓枝叶半稀渔散空洲秋水在烟横高岫夕禽归闲居最得无能味白石苍苍是钓矶
　　雪
　　春江渺渺思迟迟春雪萧萧晩霁时银汉有云皆玉叶瑶台无树不琼枝诗成梁苑人初醉书到潇湘雁不知清絶小楼中夜月梅花无数影垂垂
　　范庄与李宾父访主人不値
　　幽径分林带碧萝范庄乔木拂云多溪边倚杖梅初放竹里寻扉客自过鸟迹闲塘寒雪暗佛香隣爨晩烟和怜君酒态顚狂甚拟共春晴一放歌
　　山居
　　疉岭分遥海重湖逼太清地幽无过客春尽有啼莺径转垂萝合云流大壑平空檐巢翡翠曲磴俯防防稚竹初辞箨新荷欲乱萍绿畦风蔓引丹嶂石泉萦俗朴惟传姓花防不辨名由来山水趣长此事岩耕
　　吹笛
　　空林醉卧不知秋手采芙蓉下小舟明月满天凉似水闲吹短笛过沧洲
　　至孝闻隐鳞先生龙
　　先生少慕鲁连之为人亦字仲连冢宰庄简公孙也生有至性甫五岁丧母哭声感路人事父定省中礼既就学不肻治经生业尝手高士传一通喜制山林服当授产悉让其兄肥者应出为人后以所后母方壮请迟之念父垂老非善调五药不能延年因日精思诊书及騐色藏禁方每父晨兴察色审音切脉夜寝耳属于门揣喘息及卧榻安不以为常体中稍不佳辄候牀下假寐束带竟夕凡得尽奉养三十年父殁哀毁过礼以早背母每讳日必服绖麻祭哭尽哀终其身至所后母病亟乃往为治后事执丧以产分所后母三女及其外家初先生将出为后时父爱不忍命挈所授产往至是仍以产置父祀田分助同产兄弟始授三子每祭祀于所后称为后男于所生称为人后男各尽情礼于是里中称先生如郭平原为一邦至行少美风仪及晚岁方颐秀髯疎眉目人望之若仙以忆母毕身长斋于西山幽絶处结乱云庵延高逸沙门十余人礼梵忏资母冥力性爱佳山水以父在所出未尝逾百里唯游四明山曾过旬日当事甚重其名每羔币及门辄谢不见屠长卿先生有言鉴水隐鳞作天际眞人想其风格可见也年八十有一终于家所着诗曰幽贞庐草行药吟
　　登南城遥望四明山
　　遥天晴景豁凯风来座隅披襟集良朋颇惬清燕娱落日照碧林余晖散晴湖飞甍连绣闼灿若丹青图撰策临高城游目穷九区石窗切层霄邈与羣峯殊黛色可擥撷丹梯时有无云南富青櫺云北防白榆至今过云客恒驾苍麛车我欲称东隣筑室云中居惜哉无羽翼矫首以踌蹰载吟皮陆篇郁郁增烦吁
　　两闻武林之变寄吴兴诸故人
　　覉旅论相识诸君谊最眞一为苕水别三见柳条新老去乗桴急时危斩木频何因一掬泪霑洒赤墀尘
　　访丰吉甫
　　兄弟争高卧风烟各杜门绿尊防岁月白眼睨乾坤壁挂鱼肠剑竿挑犊鼻裩时人未之许扪虱与谁论
　　谢曹重甫惠布
　　多君将白素逺寄小柴扉出自吴姬手裁为野客衣穿云难辨色杂鸟不惊飞尝怪桐江叟羊裘入禁闱
　　赋得新柳送张孺宗
　　江南二月柳袅袅出河边未得为推毂聊持作赠鞭飞花常似雪带雨正如烟感此经时别相看忽然
　　潺湲洞【四明山】
　　屈曲寒泉驶谽谺古洞幽消来石窗雪添作剡溪流严濑难方洁桃源不用求何时眞避世于此寄防搜
　　时事
　　棘门霸上同儿戏青琐黄扉但委蛇向使岩廊愼推毂岂令疆场屡舆尸长城莫倚连云峻石画须防累卵危不是妄谈天下事深忧牧马践园葵
　　赠云川先生
　　一丘一壑道何尊老去行吟不出村烟水轻鸥随钓艇晩风横笛卧衡门花前酿黍邀隣曲林下分甘及子孙间者濶焉如絶域不妨时与阿戎言
　　送卢子明
　　狼山迢递隔沧瀛雪里孤帆几日程海味不能留客住江流只解送人行口无臧否追前辈老赡才情压后生他日中原傥相遇却君三舍避前旌
　　李高仑处士德学
　　字子敏先栎轩先生曾孙也少读曾大父遗书通尚书易二经初应童子试望见督学副使夜拥火上座诸试者俱散髪解衣带一手提韤隶人簇摉之喊曰无始许执卷入即喟然曰此岂国家待士礼耶吾不可辱遂弃经生业不治专学为诗与蔡子行闻隐鳞汪长文诸先生倡酬以风格交相重为人寡欲性笃孝友长兄以太学生为郎喜客盛车骑供张所负钱至数百万处士倾其业为偿无少间言时闻隐鳞先生最以孝友称然心重处士尝曰子敏诚古人也使其子弟来执经于门郡太守丞思一见不可得里中名荐绅时置酒虚席迎处士为一往率葛巾大布澣衣直造上座或讽使稍更衣处士笑曰此吾家旧物也身布衣斯布衣耳终不易所着诗曰松扉集先忠毅公重之及开府贵阳携其稿刻诸幕下适安酋反被围版燬于火后曹能始先生复刻之闽中
　　感咏
　　立马踌蹰东西环视悬崖百重江河千里悲风怒号白日倾只水有蛟龙山有虎兕停鞭永叹冒险匪是足有徽纆涂有戎防身有毒螫心有苦蘗律我律度绳我绳尺善不足矜过乃众射哀此菌人浮生偪窄士贵达观澄怀探赜絶利一源恩害并宅生死互根晦明齐魄野鹤莎鸡以时振翮造物有情运岂终阨
　　箨冠
　　花下山冠小林间野兴长卑枝都不碍高枕亦何妨削木因为杖披萝并作裳不随风帽落深耐饮中狂
　　向夕
　　枋榆亦自适巾栉每相忘多暇书长把无营病不妨疎峯余日气乔木半烟光向夕能明眼呼儿徙竹牀
　　初入邳邸甚苦得金使君假寓始安
　　含馆何仓卒愁怀不可陈煮茶收败叶炊饭用劳薪屋破风能厉牀欹月可嗔一枝因汝借稍稳客中身
　　柴荆
　　海宇秋初见庭花晚渐明风归松迳爽凉到葛衣轻生死甘林类污泥共屈平逢人偏自怯且闭小柴荆
　　天王寺
　　山雨藤花满疎疎防寺门湿香通短屐空翠坐清尊屋破孤僧在碑残几字存惟余石坛竹岁岁长儿孙
　　瘦
　　残照穿虚幌寒风逗夕扉瓦欹檐蔓拆沙冷石苔稀渉世悲机事论交忆布衣敢因吾太瘦重问郭生肥
　　病中寄闻隐鳞
　　垂垂萝薜满墙头寂絶藜牀雨乍收谋事每防山鬼笑采薪翻剧野人忧黄花翠竹生幽思日淡烟轻作好秋郭外寒江流细细忆君新水共鳬舟
　　秋晩寄士晐
　　松云长恋芰荷衣转见秋光到竹扉满屋香风秔稻熟半天凉雨豆花肥能无俗物妨舒卷独有岩阿少是非最忆苏门山上客翛然高啸古今稀
　　尊胜斋纪事
　　种成嘉树徧柴门露叶烟条日可扪松果一庭檐瓦绿教人错认是山邨
　　丰山人应元
　　字吉甫正元先生弟也少于兄十岁因师事之时从受诗法遂与正元齐名称为二丰曹能始刻其兄弟诗并传于世吉甫所着曰鸣皋集
　　与仲连憩松下
　　清晨盥栉罢偃坐松林杲其上巢白鹤其下生芝草叶清云欲留影碧天如扫羣峯环湖水光霁摇蓬岛手中把诗卷终朝共论讨散髪一杯酒企彼商山老俯仰亦超旷平生好怀抱莫复言归去移家苦不早
　　苦寒行
　　野色苍苍向冬末朔风如箭肌如割纥干冻雀何处飞贫子凛栗无毛褐层氷嵳峩川不流长河屡日停行舟芦苇萧然蔽白屋谁其居者心怀愁曲突无烟饥欲死昼伏藜牀冷难起但闻男啼并女号南邻北舍皆相似向晩纷纷云复飏嘹嘹呖呖羣雁翔白草未归沧海上黄云谁猎阴山傍古来烈士多耿介饥寒不若刀死快目今天子正思才中留得吴钩在
　　冬日闲居
　　冬日西郊外萧条无四隣林深巢病鹘霜白见行人采菊非轻世临流莫怅神亦知囘也意茅屋不辞贫
　　寂寞
　　寂寞逢秋半搴衣坐水滨可怜闲尽日翻是病宜人叶落疑疎雨花开见小春为生更无计终是畏风尘
　　雨中客至
　　萧飒黄梅雨荒村薄暮天桨声来浦客帆影带江烟蚕屋桑林里鸡埘麦积边剪蔬须得酒简取涩囊钱
　　湖山晩酌
　　岩栖眞我愿独酌对斜曛湖色兼秋霁泉声到夜闻人行谷口断叶落岭头分浮俗无知已空山下鹿羣
　　怀子行
　　一间茅屋晓霜清嗟我怀君白髪生自拟空郊如絶域每依孤月到深更檐连野竹停云影风度乔林独鹤鸣闻向新知多欵曲故交零落岂无情
　　桓邨
　　溪山窈窕入桓邨两度危桥到荜门乱石为墙脩竹圃垂萝挂壁古梅轩常收野芋供宾客新着农书授子孙霜径晓行红叶满误将鸡犬认桃源
　　访汪长文入大雷山
　　迢迢疑入武陵溪不见桃花路亦迷屋里青山成独隐雨中深竹对幽栖纵谈今古频挥麈歴览园亭每杖藜一宿仙都人世远更于何地覔丹梯
　　湖上竹枝词
　　小舠轻刺过滩沙九月丹枫赛锦霞七十二溪流欲徧只须随路宿山家
　　李庵先生德丰
　　字子年宾父先生子也性高迈少负才气常睥睨一世与宾父先生风格微不同既传家学年十二即工诗喜读李供奉集年十九为诸生屠长卿先生一见大竒之赠以神钩篇年二十更嗜杜陵常坐一小閤中手焚香拂席然后开卷读罢必肃容长揖而起自言吾二十以后大都毛窍经络俱为少陵所渐渍能得其意中之神象外之景若如近家徒窃古人靣目则又生平所深耻而不肯为者也复慕潼闗青坂书法不隐每有所感发一寓于诗尝以事忤某荐绅适先生作登东津城楼诗语有所刺某公因录其诗示当事者遂坐危法中先生削籍乃杜门益自放命老苍头月酿清酤三石斋前碧梧一树榦可五十尺下置苔石数片晨起扫石洗辄饮款扉者非车马客即延入与共饮饮取开顔不及倾壶亦不问庖治意至辄索纸为诗诗成对客放歌时拔剑起舞客俱为逡巡避席先生不顾也初屠长卿常语人曰子年意高忤物恐终以笔舌取祸至是长卿自客归为扼腕适沈尚宝云将亦乗传归里两人因共作竭楮书力请于有司白其寃竟得复诸生是岁试于郷主者复谓其文太奇抑置乙榜愈拂郁纵酒卒于家先生为丰考功甥生时考功殁已数年家所藏遗迹甚多遂造其妙购六朝宋元名笔十余卷模本残帖数十卷宝爱过于头目与李观察公论书法一篇为世所传画山水笔意疎挺亦有石田遗意
　　先生风仪似叶郑朗慷慨谈天下事有古烈士风自年十二称诗撰古文词三十年遗草散佚后人无为收录者其所存诗文一卷起庚子讫甲辰五年所作曰庚甲草先生自为序然则先生终其身厪五年得为词人耳先生于先大父称少弟执礼甚恭往来尺牍尚存数十读书太白楼醉后大书陶公饮酒诗赠先公笔力奇放俱藏于家
　　烛下书怀呈郡中诸公
　　大易垂圣训括囊愼灾愆丰也伤弓翮三复翫斯编眷言念明德忍无片语宣伸纸展微吟羞涩媿巴笺忆髪覆额时缀名弟子员把椟当冬下笔惊潺湲使者抚顶叹先达倒屣延自顾颇頴特咫尺防腾鶱蹉跎二十载惜景悲逝川嬾与叔夜并疢类休文纒时散松间帙稍慰竹下眠飞扬看同列勲名梦昔贤囊锥痛久处匣劎号重渊尚想十年字乗马甘迍邅讵意无妄灾苍蝇防素氊投杼怯三至慈母宁免焉牒下如风霆玉碎不复全父老泣吞声儿童走呼天所司欲加罪谁敢称不然但孤圣代恩怅望朴棫篇斯民三代余王路本平平微躯焉足论举错难倒悬悠悠岁月移忽忽天运旋蠖屈无终极大钧常好还崔嵬有屠公高义凌层奇文拯涸鳞云锦光新鲜抗顔出霞表吐词落飞湍羣公实同声感激亦联翩顿令寒炉灰袅袅生防烟顾惭七尺躯却受世人怜缅怀翳桑饿报德知何年凄恻流哀音一致达者前
　　病起见雪
　　舟行犯凝寒累日婴壮热通宵体如炙隂邪壅闗节呻吟非一种展转髪千结抄方煑松桂解汗强流稍稍胸膈疏阳明气仍烈眼枯双耳鸣坏都转骚屑僵卧非故性呼儿炙破褐下牀尚恍惚举止正蹩躠推窗坐始定卷幔见春雪陡觉毛骨耸心胆尽澄彻鳞鳞覆瓦重皑皑映空洁饥乌啄封条冻雀踊烟突古画久防昧对此见毫髪焚香理绣句洗研分停渫纤毫思颇怪棱层气自别支离把冻手防画随断缺长吟识浩荡忧时苦迂拙烽烟照属国海外正流血虮虱生组甲鞍马冻欲折哀哉黄竹词感叹歌且阕
　　苦寒行
　　皇天不测威弥月穷阴结冻深日驭短氷坚坤厚裂敝裘虽被体浊酒新告竭兀兀室中榻寂寂户外辙尚留胸腹温实恐指爪折野屋昼断烟湿突坐鶗鴂白靣谁家子光采正鲜洁下牀日将午香厨供炰鼈气蒸闻帐暖坐久呼耳热不识江南寒那知蓟北雪蓟北今年十尺雪长安九衢鞍马絶况复斗米三百钱饿尸塡道翻乌鸢此中米价频年贱如土贩夫抛弃玉粒同流泉汝曹岂知造化损益理长安往岁白粱狼藉遗路边
　　题杨大临墨鹰图
　　杨生冩生如冩草数枝霜榦何潦倒愁胡一靣坐侧目杀气棱棱向晴昊眼中乳雀分西东草间狐兔无行踪杨生杨生掣化工貎出肝胆眞英雄披图一啸空堂冷乘风下取愁天公
　　送杜守白北上
　　武陵溪涨如雷嗔武陵花开绣锦茵我欲携家傍松竹君翻束带趋风尘风尘澒洞蔽赤日鬼蜮魍魉争趁人小吏善获上官意美曹佳职须金银眼中虎冠拥旌节流毒溟涨过暴秦但得辇轮奉山岳迁擢迅迈通鬼神咄嗟世涂尽若尔君行欲往将谁因方今宰相嗤平津夜光按剑安抱珍渭川千畆等万户彭泽五斗轻秋旻况植君家百年德诸甥玉立高嶙峋有儿如此蚤富贵何必京洛追华轮茶铛风雨沸新绿糟床滴沥倾余春愿君小试便拂衣碧溪短櫂钓纤鳞
　　不寐
　　不寐空楼夜无端百虑生风随哀雁至天逼野鸡鸣旧业青藜火新寒白马盟忧心何太苦欲覔紫芝茎庚子四月二十三日登东津城楼即事二首
　　涛白驱新涨峯青涌夕阴悠悠滞郷国宛宛及登临并海增陴急缘江下栅深金汤更设险萧瑟起长吟铃铎重城上斜阳已闭门艰难逢使节骚屑动烦寃潮汹通津没风传暮柝防饱看今日事沧海幸无喧
　　雪后窥园
　　窥园并短墙扫径自提筐霤雪垂巾重畦荽度屐香细腰眠药杵折足仆藜牀嬾主痴偏甚从渠菜甲黄
　　借子怀兄西斋盆兰
　　绮石黄磁斗栽培小圃前霜檐齐趁日露井蚤分泉岁岁花开雪枝枝叶乱烟蒸忡三伏苦移我伴宵眠
　　雪后焚香迟潘二
　　春雪夜还积晨寒且闭闗焚香清似水坐席静于山小落梅花白初攒杏蕊殷安仁诗最好今日拟开顔
　　旅食
　　旰食翻难饱饥膓转觉防路危身易贱家远梦偏归河北尘沙异江南水木稀倚刀宵醉舞此日意全违
　　同宣远过伯起夜酌
　　岁晏防生事闲情共竹牕山容窥远閤风色动虚江凭几因香柚烧灯近宝幢芙蓉看满箧相对续银缸
　　上南大司冦赵公
　　一代清朝贵知公独迈伦峥嵘眞在望气志不无神指髪匡时疏批鳞报主身几年嗟赋鵩特诏起悬鹑皂葢旋通楚朱旛再下闽玉壶心可莹霜榦气俱伸肝胆时相假英雄或有眞无媒恩最渥不次擢仍频画省貂冠美仙台绛服新南天开政府北斗耀枫宸阘茸看流辈精灵仗老臣职司崇管辖喉舌想经纶天步忧方棘民生防始屯闗山悲送角原野惨飞燐长防罗江界高锋彗海滨逗留仍失利消息每増嚬封号终难假开边讵易论诛鉏看执斧逮系痛埋轮惨澹张皇日苍茫涕泗辰无才滞江海有泪洒风尘舞劎终宵起书空满径巡青冥推羽翮门巷掩松筠欲尽荒村腊将回海国春蹉跎仍促迫流落更酸辛长物惟书卷生涯岂钓缗鸊鹈堪自照鹦鹉向谁陈胆志违微力头颅呀大钧调停看此日斟酌仰前民立意终须远全躯未足珍看公多气象努力画麒麟
　　入大雷山访汪长文先生隐居
　　絶谷钟灵久高山仰止初烟霞迎毳衲篠簜掖篮舆壑响咆哮转岩花踯躅舒委蛇松谡谡高下麦与与径窄维通鸟藤长欲挂狙仆夫争喘息跋履正次且忽度崔巍尽徐开缥缈居频年怀胜地此日识高闾峻阁经营始崇墉震荡余升堂闻杖屦披閤见图书砚石残髹匣泉香溜石渠墨翻金鸑鷟水滴玉蟾蜍竒字纷谁扣芳名籍不如像形窥日月搆体及虫鱼只益形骸古兼容礼法疎迎云絇履上对酒幅巾除劚笋披苍藓芟蒲出翠菹吾生欣共代避地想嵒庐雾角城筹急风涛堠火嘘南隣如可卜还拟共挥鉏
　　舟次毘陵朱定国明府遣使邀至沙防淹留僧舍存款甚殷濒行以手制拙集序兼官俸十千钱见遗赋谢
　　明海辞家日毘陵驻舸时郎星百里映驿使一椷驰捧匣浑疑梦开筒转觉悲先邀十日醉为拭两行洟别远那忘防交眞讵获辞舟轻逗急水夜冷忆朝曦淅淅风生岸滔滔浪拍涯入舟神屡丧脱险气全疲稍籍僧檐日防温病客肌六年知已靣咫尺故人期一见驩难尽频过兴未移银鱼春巳得沙蛤土偏滋看画云浮壁传觞玉射巵墀阴斜卧柳庭草碧分蓠政简劳民息官闲隐吏宜从来饱经术不独在文词痛我肱三折遭时数屡奇高文増气象孤愤寄嗟咨倒箧倾官俸封题慰旅羇不才甘众弃何幸受公知拜赐惊随宠怀缄涕染颐感深惟有泪情至岂无诗马首行将北鹏图奋敢迟终同酣帝里庻足报恩私
　　长安感事
　　厰衞人传六月凉太阳那得照飞霜皂衣短帽随畨手出入天街亦有光
　　武林遇五三侄归自曹南
　　去日芙蓉两岸长归来杨柳徧河梁春江一叶吴山外才到中流是故郷

　　甬上耆旧诗卷二十三
　　钦定四库全书
　　甬上耆旧诗卷二十四
　　监察御史胡文学编
　　应山人臬
　　字仲鹄性简黙所至必闭门扫席意翛然人外初为名诸生数试有司罢归因薄游三楚间常一吊赤壁望观音岩瀑布再泛大江载酒上晴川阁俯仰间发为楚声一时词人诵之巳北上蓟门游长安诸公卿间无所遇而归年未五十遂絶意进取世居鹿沙草堂种花浇药与三桥李叟周农半诸人相倡酬论诗先辈谓自济南娄江诸公以诗名世十余家若置吾仲鹄在座不知谁当居左又曰仲鹄风格髙可逺追白沙近当少石词家以为知言仲鹄诗余仅见何山人所选及楚游乌溪诸草为文亦有法惜未尽得其集读之一日余与客论里中诗或云应仲鹄所作亦无佳句余不答徐出所录村居诗数首中有句曰春田雨足骑秧马秋陇禽多缚草人又曰十畆桑闲贤者地三家艸市酒人天客大欣赏以为得如此絶佳余笑曰此正应仲鹄句也
　　雪至
　　草堂既僻荒值雪更清閟三日东南风怒号扑人至早起霑霂霡饷午恣飘坠庭草色方新施白若加翠发生丁此时或恐转顦顇依微拂檐栁凝冻不胜稺鳞鳞鸳鸯瓦漫漫狐兔隧岂少饥寒家知愁不知瑞呼童煨浊酒聊取雪牕醉
　　雨霁拟登匡庐
　　翠屏湖上开寸心巳生翼舣櫂江州城百里空蒙色吴天揽新霁税驾事登陟一迳入东林数峯看成侧精舎香霭间髙僧或可即瀑水贯若虹炉香细如织诛茅有夙尚而况此名域无妨遂隠沦山南与山北
　　自钟祥舟行至江夏
　　日来五百里书生偃乗传揽物襟宇开盘餐累州县兹返只一舠东流水如箭晨兴芦渚炊昏泊柁楼膳往见鼍衣曝亦惊鱼鬛扇柴门都水际槐栁开茅院荆楚重歳时大堤耀钗钏回首郢中雪巳成岩际电薄言就夙好旧垒志归燕无喟行役劳空江数云片
　　都昌南山清隠庵
　　古刹百盘上山僧一个迎题诗有县尉檀越是书生栖鸽留禅侣枯松落梵声寻常樵汲罢烂煑芋头羹
　　闭戸
　　闭戸松鳞老临渠竹粉香偶然来野衲小语及空王日永脩茶具年衰订睡方穷山浑自了焉敢傲羲皇
　　泊湖口
　　彭蠡流偏驶浔阳势欲吞九峯争向背一水辨清浑估客蒲帆下江村荻雾屯上方僧磬发岸火巳黄昏
　　鄱阳湖
　　水路将三百中流一苇孤稍嫌微防缀反觉碍虚无跋浪移舟偃蒸霞落日扶南康多土著强半上鱼租庶矣江南国能容此大川来吞赣江水浮动豫章天直欲乗槎去相将鼓枻还因之思浩劫弥望总茫然
　　小牕
　　新啓小牕凉脩篁个个香山禽窥药椀水雾薄藜牀诗格枯能老年光淡可常近犹嫌有髪何必减空桑
　　秋懐
　　物色经今改离愁一倍新偏宜寒雨夜梦着故乡人径侧黄花老山椒白屋贫时时计归路无那欲沾巾
　　江行
　　两岸看山去经春计水程飞花如解恨归雁亦闗情近郭云为户遥村栁作城子长虽浪迹寥廓见平生
　　岳阳楼二首
　　夕阳收近郭水气忽淋漓空岸巨鼇负髙天大翼垂只堪明月照不尽快风吹栁毅传书处应惟枯木知巴江奔峡口巨浸自天开日涌湿烟敛春残雪水来何人吞八九有记刻楼台叹息先忧者无慙名世才
　　詶吴兴吴白雪使君
　　此行还得借名贤坐领湖光碧浪偏瞻旧每思留犊处行春又及浴蚕天丝麻野集都成市鱼米家充不论钱太守风流堪卧理郡斋长日扫云烟
　　姚少师影堂【有自题偈语】
　　冀北江南事巳非禅机未了说戎机止闻智者师黄石曾见功臣着衲衣杉翠湿空春欲老砌尘凝席客来稀一参偈语低徊久飒飒灵风动素帏
　　乌溪
　　寄我江湖流浪身乌溪山水故清真春田雨足骑秧马秋陇禽多缚草人睡起竹牕书一卷坐来莎石酒三巡愿如在巷颜夫子到处箪瓢不厌贫
　　牕咏
　　雨后林峦色色鲜遥看白屋散青烟新秧得水针能刺肥蕨笼沙甲尚拳十畆桑间贤者地三家草市酒人天何门不可长裾曳其奈尘途马脚穿
　　夜渡汉川感事
　　萧萧匹马入孤村聚落无多拥县门风递爨烟迷白屋雨驱行色滞黄昏戍空导火存妇夜静惊人走弱孙难后凄凉不堪说尚愁荒政隔重阍
　　赋得雪浪石
　　山骨居然巧分明雪作涛润含波縠细白涌浪花髙翟峡如奔逸胥江或怒号一拳翔振鹭百叠负神鼇洞壑还吾辈峥嵘定尔曹月中光熌熌风际韵骚骚贮水甆盆古栽蒲土鉢牢是曾经煑链应为肃冠袍不必需攻玉相亲巳自豪
　　刻竹
　　悲欢坐卧役吟神只合三唐晚辈隣后五百年青玉上也知流寓有诗人
　　周文学应辰
　　字斗文号绿庄性疎散不事修饰初为诸生工诗家在西村去郡中十里时入城辄馆双湖上与诸词客唱酬壮歳游京师再客白下有两京集行世慕豫章山川过吉水游于邹南臯先生之门先生尝问曰使周生为仲尼弟子当自居何等绿庄谢不敢先生笑曰试言之绿庄曰某小人所学在樊须邹门俱羡其对晚年合删其诗六百首名曰绿庄诗采闽人林茂之叙之谓诗家色不古则近媚骨不坚则近柔徒事一时不足千古惟绿庄诗可谓色古而骨坚初绿庄谒邹先生先生曰四明故才薮往屠长卿与余同门谓余曰尔他日头裹一蓝布嚼数片冷肉有何意趣余笑曰然则爇博山炉防虎丘茶君谓与冷肉是合是异相笑而别今周生风格潇洒意从长卿游乎绿庄曰不然某于里中师余君房先生耳君房所着诗文名农丈人集绿庄自谓生平苦学仅得农丈人之半因更号农半
　　塘上行
　　青蒲叶已敷迟我塘上过所托者止水未甚有风波【一解】渺渺江湖水萍流不得住凉飔自西来行子亦返顾【二解】言有一束诗可以喻屮深欲传流水去氷至在凌隂【三解】自今掩扉坐寒塘相见少有何一山人持赠金光草【四解】
　　怨歌行
　　有腕在手有舌在口岂无一长莫与我播扬岂无一得莫与我扼惜吁嗟乎人之寡情畛域太明我不如归耕
　　古诗
　　行行重行行夕阳在崦嵫暮鸟有倦翼冬木无荣枝少壮不逢年垂老其谁知拄杖亦奚悲挥戈亦奚喜立马当国门素发令人指不如揽余辉卷怀还故里
　　矫志诗
　　晨光发虚牖出往有所求当其日昃时犹胜秉烛游以兹惜寸隂盱眙经九丘禹迹不易徧禹穴仍淹留昻藏一书生将与千载谋
　　穹一以黙大化无留停七襄虽云粲犹传卷舌星林风起飘忽欲辨巳无形灵均何其愚陆离纷骚经无宁恕醉言而谓我独醒
　　精卫填海水世人笑其痴十载变桑田成功良在斯愚公欲移山意气亦如之但恐人力短不及鸟衔时当时幸自坚后人以为期
　　苦热行
　　骄阳行自北遗热何南方山云火所吹陌尘烟为扬沸至井底枯熨至石肤黄星俱丽于象龙亦铄其光念此草木躯暑酷安能当受炙炉之侧挥汗甑中央一袒不及爽千扇不肯凉就风如受薫饮冷如饮汤隠几若昼昏帖席欲夜狂焦迫俯仰间无径可逃亡虚想玉女逢借以六月霜
　　不寐
　　上天有息机无宁念劳人是人而成寐何间贱与贫尝与少者随倍与愚者亲我亦人中宿终夜开双轮良由血海枯重以思路频思深如调饥思苦如卧薪辗侧不自持只嗟天不仁忆昔强盛时苦受文字因策以揣摩久书因痛哭新搏心真化茧变发岂生银而犹晚兴偏病亦爱吟呻语惊疑掷命律细欲吟尘牀头守诗祟户外明鬼燐持往问希夷言下巳成陈为示灭字方永充无怀民
　　题渊明醉归图
　　羲鞭在日驭鲁戈讵能回尔祖惜甓隂先生耽酒杯运命既不偶功名等草灰谅予无杂心东林可徘徊巳焉哉归去来一杯门栁绿三杯萝花开壶中有酒且尽醉莫待歳杪隂催
　　喜雨
　　禾头犹有望一雨答鸣鸠蓑出霑霑垅鉏看决决流苏于连次旱获亦几分秋约可官租给饔飱且漫忧陆公明住近湖堤沿植花木得薛冈为记斯亦郡中荣观也因赋二首
　　亦是城堤旧饶君为益观移花来锦里借树与长干士族争相艳诗家并不寒一舟看到晚转觉上湖寛居然当地胜栽者自人为蹊在不言处花如有韵时片霞流夕櫂万绿上春巵记取名篇后弥深一曲思
　　人日观春
　　知是值衰人忻然不隔春适当登菜甲兼得识芒神长命三杯举晴天一耒亲西风吟底极东望可怜辰
　　彰圣寺【宋楼太师钥墓道】
　　度岭转通幽山扉旧额留羣峯原裹穴半寺独支楼草凄翁仲厨烟冷比丘原田今巳薄国课莫旁搜
　　东天王寺
　　前林正郁苍行野觉云香旷处天为佛深来寺即庄昼如依竹静春亦逐秧忙所愿开平籴流慈此一方
　　下第后送薛完璞
　　忽忽不得意秋风又送君路知双目近情作一年分人影留残照山光隔片云归期如可俟此去莫论文
　　朝天宫
　　帝座临仙峤云衢自逶迤羽人迷节序朝士指威仪药灶依然设桑田窅自移冶城非旧日别有跃龙池
　　济上李于鸿生日
　　济上悠悠路相忘十月春冬温犹奈逺旅健不妨贫鲁酒澹于水张梨爽似人为君输一醉更喜在生辰
　　咏月
　　前除方惜暮忽有皎兮临一写秋来意如居云外心致河全灭影与树独分隂试作氷轮听清辉入朗吟
　　禅岩新寺
　　不隔鬼工穿仍来挿一椽防当狮口入覆与鸟窠聨乳滴长疑雨岚蒙亦象烟只看撑定力可以喻初禅
　　访赠李玩其翁
　　自来称旧学竟此百年随仙李原留种衡茅转玩奇内篇为近状长者有前期投句松风后何如亲见之
　　黄河有感
　　元气涌于水河身万里賖地中都禹绩天上一仙槎凭力分回溜依神下浅沙俟清应有作颛此望京华
　　十八滩
　　刺刺不得上层层可若何惊看来势险怪听立名多今雨兼程阻长年尽日拖竟须经此去蓬鬓老风波
　　沈懋功畅园作
　　只以家园畅因之位置精为山防径入流水引桥行屋小俱屯绿檐虚一漏晴坐来风韵彻听鹤亦双鸣
　　游大名寺
　　四望隋堤俱旧址独留萧寺防空村净将明水初开鉴闲却迷楼不闭门垂栁飞丝零白鹭行厨引火出黄昏总当天末多惆怅可是盈虚酒一尊
　　寄赠李伟卿隠居【隠君年九十余屋外有双松为宋时物其诗自题曰桑麻集】
　　早知不及大夫招隠向田间取适遥春鸟一鸣为我屋风松双听巳前朝老于甲子年将百闲在桑麻句总超昨日有来传刻本道君元气未曾消
　　东湖
　　一自山回滙作湖稻苗东望水天扶因之利薮供渔罟兼亦仙家列画图浪打墓门秋与濶云藏溪寺月同孤葑田多是莲田壅有个莼思拟棹无
　　登芜城
　　芜后城中歳巳深敞看烟景试登临山当平处浑无骨水到湾时若有心琼馆花飞春漠漠文楼人去暮沈沈古来物力饶何极剰与啼鸦搅北林
　　题陆侍御涵虚阁
　　多向湖干得景偏取于虚借石桥边仍分岛屿东西岸总领禽鱼上下天帘树欲图烟不隔棹波如引月长牵平看却有吟台想漫自标名比浩然
　　九日家居
　　怜我废余临此节知他髙防落何方雁将秋影分明灭菊与人肩较短长祭酒于先如拜懒授衣在侧只披忙亦犹称健堪榰度一理荒吟到夕阳
　　舎馆感事
　　北来消息竟如何老却青衫且自歌草草世间生落索鱼鱼江上入奔波寒装坐雨春游减小管窥天星应多欲采占书作南史可能强饭慰蹉跎
　　逢张尔諲
　　向闻众妙有张諲恰又移名赠此人露浥桐花秋在眼风翻苹叶水为神新诗吟就全惊谢古篆镌来不让秦逢在尘途知不隔倘然孤剑跃龙津
　　异人李处士埈
　　字公起父尚黙为名御史见本传公起生即聋然性灵悟至孝御史出按辽左卒于官公起甫十余歳在京邸闻讣号恸凡五日夜水浆不入口咽枯而嘶乃更哑及长尽发先世遗书纵读之手自较讐不间寒暑既于天下事漠然无闻复不能从问质凡有疑义唯坐对古人黙相辩折务在得其所安性好客邮筒走天下四方学士大夫亦乐趋之具宾主以案相通以笔有问奇者则载纸以往上自国家典故旂常边场户口名臣嘉言行无不得其始末以至考一器一物辄为作史作谱辑里中所记载名甬东轶事撰述甚多俱身自寻绎幽奇毕呈无少遗失晚年尤好种植奇花名药常满堦庭舍傍有斐园竹波轩青萝阁诸胜俱与客游涉处自好学之外淡然他无所嗜翻若口耳为烦也所行世有盟鸥诸集其未刻者尚十余种俱藏于家曹能始先生尝合华亭唐仲言为二异人传仲言瞽而工诗通古今公起以目诵仲言以耳读两君诚千载异人也
　　夏日咏怀
　　清夏日巳长幽人无一事晨起苦炎热东南气候异街市杂喧声研席从此避潇洒午牕下尝有槐隂至记得手植时许我依寤寐何必着经枕中落奇字晚凉濯体罢临沼看荷芰
　　海潮行
　　海中七月风起淫雨经旬下不止万丈洪涛势接天蛟龙狂吼怒秋水潮冲尽破浦头船涨入汪汪浸浦田卷禾堆草烂欲尽飞沙走石山之颠顽云合沓城俱黒苦雾苍茫澹无色几处流离几屋空呼天动地无消息间有卖儿完横征半生半死不成行幽客无能援手臂风前怅立难为情吁嗟嗟难为情闭门若有波涛惊
　　山隂晚泊
　　落日山隂道孤舟带逺汀秋林红叶重夕浦黒风腥客梦碪前防渔歌镜里听来朝余兴在何处访兰亭
　　宿鹭
　　黒夜沙汀上依栖白日明裀留莎草软幕借水云轻浪蝶翻无梦浮鸥伴有情由他舟共白灯影不曾惊
　　幽居
　　幽居门巷僻满榻落花深颇恠无童扫翻谐谢客心游丝黏雀堕飞絮搅蝉吟竹里风炉净茶烟冷不禁
　　斸笋
　　春霁一林青江雷忽有声土惊苔面破候促竹胎生带月呼童斸烧灯与客烹齿龈新味得和句嚼来清
　　扫径
　　扫径停松帚闲居敞竹扉寒深留雪滞风定恨花飞仔细防苔损从容度叶稀罋头新酒熟春色报芳菲
　　归棹
　　薄暮垂孤棹天寒带雪归清溪鱼不上深树鸟还飞山径氷霜合江村灯火稀钟声候夜半回首扣柴扉
　　读米仲诏水部迎石文却寄
　　拜石还迎石今人式古人船乗千载癖文就一家新似得寰中巧应同席上珍灵心抒品藻中岳是前身
　　寄曹能始少参
　　闻道浮山胜水松十二株华堂背北郭曲榭瞰西湖闲莳三山药髙悬五岳图金屏花外拥小小侍呼卢【董小双李小苏俱闽中名妓】
　　秋庄
　　九月江城下早霜纷纷红叶满秋庄雁鸿逺度冲寒色鸟雀争鸣乱夕阳饭以山田稉粒白盘兼沙砾蟹螯黄暂时消受怜风景便欲行歌学楚狂
　　读南华经
　　楼居幽借水之隈蒙雨含烟只不开塔影似从空际落雁声知向冷边来疎留一径先生栁白拥深山髙士梅展读南华聊自适香炉茗椀足徘徊
　　汪山人枢
　　字伯机大父镗官礼部尚书伯机家多赐书复嗜读为人性萧散工诗不乐仕进治别业曰泡园作园居六十首三山徐兴公至甬上一见称之题其卷曰疎作风清逸同云上古惟彭泽今有伯机晚年合其前后诗为存俟篇行世伯机于里中先辈作五君咏曰大司马东沙张公布衣沈嘉则杨伯翼二先生仪部屠长卿先生太守田叔先生自谓前三君俱不及北面至二屠先生犹得侍杯酒从容欬吐故其风流所被尚有存者
　　懊憹曲三首
　　相思重相思欢定思侬否侬意若江湖迢遥逐欢走天涯尚有穷别恨终无极日照黄檗藩可怜苦离色千金买妾身一旦逺行迈大艑如屋寛底事不相载
　　早秋刈获述懐
　　杲杲朝日升垂垂水田熟喌喌呼白鸡决决饮黄犊稍稍溽暑收瀼瀼露华沃庭户絶追呼春秋足鱼菽卒歳计所余脩我墙与屋男悦女欣欣杯炙劳僮仆躬耕一丘田饱食讵非福
　　日夕巧窥窬川涂疲仕宦放利来怨憎居髙迩谤讪所得不俟失虽荣何足羡未若村中农腰鎌安孤贱绿芋雨中羹黄粱花下饭相过平生懽握手聚亲串畴识心计劳永辞不材患桔橰悬梁梠婆娑甘景宴
　　杂诗
　　千诗满人口未若腰中纒上药可延命未若身少年青阳不自好理镜见华颠五十仍牧豕负薪南涧边生慙洛阳少命乏阳羡田缊袍者谁子岂必狐貉贤巳矣弗复叹天道黙以
　　白纻词
　　防琼浆飞玉斚香风习习袅兰麝投籖浮箭促芳夜昨日春来今日谢太息韶光不相借铜盆烧蜡翠帐和美人起舞色微酡轻身蹑节影婆娑百年朝暮奈乐何听我新翻白纻歌
　　狂歌行
　　吾闻咢口不可张唯唯之颔食万羊又闻毅面不可示胁肩而笑富千驷始信有躬忌太直始叹有心不蚤匿世平不数夷门生诸侯今贱小臣稷读书岂愿终岩阿骨体其如不媚何安国灰中心漫在陵阳石里泪应多平原不起钟期谢知已未逢车孰下纵心且复事欢游蹙额谁能念婚嫁西爽朝来无日无碧云邀我泛春湖知非五十今年是蚤晚裁书谢畏途
　　苦雨
　　不禁连日雨为问几时晴春向声中减昏从看处生湿烟留幕转饥鸟下堦行空有盈尊酒余寒只自倾
　　人日
　　匡坐对瓶供新年七日逢风声喧鸟语晴色照溪容投老无他事看山有短笻数椽遗构在长得寄疎慵
　　嘉禾道中
　　水木清如许行舟风正和战场过檇李平野有嘉禾花露瓶中酒竹枝塘下歌旅游殊不恶闲杀驻烟萝
　　早春
　　贫家无歳事赢得看梅花旧句研朱改新醅写券赊闰年春意早亥日市声哗又见南园栁枝青欲吐芽
　　园居
　　此地絶髙轩翛然半畆园门前山入画屋上鸟传言仙药随时采丹经尽日攀投闲人外久转觉市廛喧块然何所羣似鹤复如云身老唯饶卧家贫不茹荤先秋凉意动隔水逺钟闻聊此安吾拙宁缘避世氛久絶风尘鞅丘园寄啸偏贫应遭鬼笑老未受人怜歳月消双屐乾坤傲一氊不须嗟濩落无事得髙眠徘徊谷口望落日鸟频呼土产饶鳞族山资倚木奴西江羞借润东海拟乗桴却笑髯如防雕虫作壮夫
　　青垫
　　幽絶怜青垫泉香片雨余港枯移棹涩树老着花疎谢豹深村笋鸬鷀小市鱼西山遥在眼春兴剧纷如
　　一丘
　　头白合身闲行随倦鸟还春生栽木地水漫钓鱼湾刳竹通遥涧删松露小山一丘髙卧穏无梦落人间
　　羣盗二首
　　此日逢多难乾坤半战场一夫时啸聚羣盗正猖狂螳怒空劳逞狙谋只益亡万全须善策制胜在岩廊春色何无赖登楼賸恼人江湖纷说剑风景几霑巾余喘仍墐户残魂数震隣亲知遥万里消息未能真
　　麦饭
　　一饱他何愿随缘托此生歳时新麦饭篱落短蔬羮紫燕巢梁穏青蒲长叶平四方多难日谷口好躬耕
　　歳晚
　　一湾鸭緑水粼粼小盎梅枝暗入春身少拜趋聊当贵家无逋负未言贫行歌晚兴还依旧转盼年光又斩新但使歳如今歳过不妨长作海壖民
　　寿何无咎先生八袠
　　大业何人许执鞭阳秋独秉布衣权服来钟乳三千两看足霞峯十八天古箓闲披飞脉望神丹初结舞胎仙知君自是容成侣夜夜调笙坐紫烟
　　泡园
　　叠石编茅作隠沦一丘何处不容身躬耕聊给妻孥饱莫笑樊须是野人
　　薛山人冈【补録】
　　字千仞少以事避地客于长安为新进士代作考馆文字得与选因有盛名一时共称薛千仞先生所着天爵堂集亦称天爵翁千仞年八十集其生平元旦除夕诗为一卷起万厯庚辰至崇祯庚辰福建林茂之叙之身为太平词客六十年名重天下亦盛事也晚年归卒于里中
　　千仞有盛名于世仲鹄诸人俱出其下然于乡论颇迹其人余初拟从山公之例今得附列五君亦足矣然后知乡论之甚重也
　　春日独酌
　　一雨垂十日庭草纷如丝柴门人迹尠水曲羣鸬兹宴坐啓山阁好鸟啼芳枝兴来聊自酌髙颂古人诗适量不在醉适意不在词牕前有白雪若与饮者期
　　月下听琴歌送琴师赵君
　　禅房夜半客不眠携琴在月月在天为余爱琴复爱月指下微风响七弦七弦悠悠凡几弄月过星移天不动满院春烟散泣麟无数飞花扑鸣鳯曲终客去月亦沈泠然一清世上心山髙水流君不见耳畔空存月下音
　　庚申元旦【释刘御史出狱】
　　日挂鳯楼端年新事改观可矜臣罪薄不测主恩寛望赦心徒费回天责巳完诸公有笑口踊跃试辛盘
　　华清宫
　　绣岭出烟邨宸游迹尚存离宫何处是流水至今温辇路年深废峯峦幸后尊空余一片月犹似照朱门
　　庚辰除夕【时万厯八年余方二十为赘壻于陆】
　　箫鼓听比隣鱼龙视此身年庚方少壮头角欲嶙峋有苦同新妇无甘进老亲送穷兼歳去明日是阳春
　　庚辰元旦【余年正八十在金陵】
　　前度歳庚辰寒风赘壻身得偕鹤鬓妇同作鹿门人车马都城晓云霞故国春衰微往往见忧病不忧贫
　　闭门
　　水边杨栁云边阁粉壁纱牕掩映开不用闭门防俗客几人知到此间来
　　甬上耆旧诗卷二十四
　　钦定四库全书
　　甬上耆旧诗卷二十五
　　监察御史胡文学编
　　少保兼太子太保刑部尚书赵端简公参鲁
　　字宗传号心堂父龙积学尚笃行人称为赵夫子以歳荐官懐宁训导公少从父受经尽得其学先世无他赵于鄞凡家祭毕享余惟侍父一席公性笃孝朝夕奉父教甚谨年二十二举于乡以进士授庶吉士风格为馆阁所推重时江陵枋国嫌公无私谒改户科给事中益擅直节敢言如论王文成当从祀芦沟桥佛寺不当建及请甄别吏治厘刷马房诸疏俱其大者阉人张进殴给事中于留都台省交章劾进仅薄罚公抗言进乃守备中官申信之党不并治信无以服人且朝廷纪纲因此曹大壊渐不可长时信方与司礼冯保比谮于上得旨切责公使回奏公立草上有云臣但知有道之世可以危言不顾君父之前所当忌讳此则臣之罪也朝野俱诵其语即江陵读之亦心悔语客曰如此蕴借不得居词林是吾过也然竟坐谪髙安典史到官勤修尉职不自知从谏阁来当事檄使主白鹿书院公日励诸生务先实造从榛藓中得古文行忠信四字碑为牋而行之词义剀笃读者感动诸傍郡外藩士俱来就学一时称极盛稍迁饶州推官寻擢福建督学佥事时学使者阿执政意待士过严常汰多而录少公曰闽才薮也岂得尔一切以寛行之其于衡鉴为更精所录士后多为名臣乙夘秋方大校士适得父手书忽心动疑其有疾立投牒竟去当事苦留不可得及抵家父果卧疾不可起公日侍五药夜则拥父双足天暑伏牀下进防器手濯中裙近衣未尝一入私室如此复歳余父始殁公竟得心疾里中无不称公至孝服除仍起督闽学两歳五迁南太常寺卿故事百官贺万寿毕更衣谒孝陵长至先贺冬后陵祀公谓祝厘所以尊君而有事寝园则欢忻之情不畅陵祀所以格祖而反后朝贺则奠献之礼未防具疏正其误俱报可擢右副都御史抚闽公至大阅兵海上壁垒尽新下教有司立行乡约保甲境内无盗即盗发亦辄得有陈申者以倭报至言其势甚张人情震动公察其状曰是将勾倭以自为功耳立械系之谓倭来即斩汝巳而倭竟不至漳卒哗有司惧其为变欲勿问公曰废法以养骄乱之道也缚其魁斩之一军詟不敢动任闽二年未尝取一铢一缕幕府市租悉裁以养士及迁大理卿尚赢六万余金借付有司去再迁刑部左侍郎值封倭议起公上疏力争之改兵部旋改吏部与尚书陈公有年选郎顾宪成共持衡不挠适同里沈公一贯拜麻公遂欲乞归因出为南刑部尚书陛辞又言封倭非计立枷非法语俱切至南中三尺久弛人易犯公坚持国法即勲贵中官无不敛迹身虽在南每闻国家大事辄忧见眉睫常云大臣谊同休戚岂谓南曹即去天万里遂可漠不相闗因屡疏请早行皇储冠昏礼补谏官罢祖陵开采及他矿税释累系诸臣每公疏出朝野为倚重上亦方大用公防在廷推吏部尚书因以公名上沈公一贯疏言参鲁才品诚堪大用但与臣同乡谁肯信臣无私参鲁因臣在亦必不至势必两相求去惟上免用参鲁幸甚公由是在南中九年满三考遂东归遣人以状闻上即家晋公太子太保逾四年而卒前一夕大星陨于防事得年七十三公生平学问以主敬为宗为人温谦有蕴借而见义直赴未尝少回常诵自反不缩四句以明志故能光明歴落为当世所仪若此所着疏草文集藏于家
　　祗役昭陵风霾陡异道中自占
　　祗役趋王事清襟即胜游可逢风伯怒翻作杞人忧飞鸟一不度恒沙似欲浮应知九陵意扫荡见松楸
　　雪行即事
　　前驱渺渺度云微白屋家家尽掩扉惊兎欲归寻窟走饥乌似乞傍人飞平原车骑无行迹絶壑亭台只钓矶幸有东风偏送我不妨雪色照征衣
　　游折桂寺
　　蹑磴扪萝上五峯寺开峰下隠深松小桥横涧人稀度残刻空台藓密封天外长江慿客俯云中数亩足僧供此来莫讶凌危巘犹有天池隔几重
　　过桃源县
　　桃源不是武陵溪白日黄河路不迷莫向河边问花事绿杨深处只长堤
　　少保兼太子太傅工部尚书王庄简公佐
　　字翼卿号太蒙生而异五歳辄能解书学儒步不受羣儿狎年十五为诸生家贫授经里中歳所得脡脯悉奉二兄共给朝夕置一大布衣与兄递衣而出未几举于乡罢防试归其授经如故巳而中进士髙第授工部营缮主事督毓徳宫寿宫及皇城工出入纤微悉经手画同曹俱无从干没心嫉之遂隂嗾给事韩某奏公侵费疏下太宰陆公光祖知公名因尽为公防计不苐无所侵其节存翻以万计覆言王主事才且亷给事所言俱无状公名由是益着出知南昌府公治郡其用法严吏俱侧足立毋敢出声郡中诸废毕举奏治行第一至所日给俱出自月俸此外絶无溢取及入觐将归槖巳尽车马不得发当事为给驿传符以行歴迁本省督学副使参政按察使右布政使声名俱如治郡时转广东左布政使粤中地阜而法寛属吏谒上官非奉筐篚不敢见公一切禁之庭中肃然诸上赋例有加耗至十之三之四公命尽准部行权量十不至一库有羡金十万可私悉取充饷以南韶旱灾疏免太平桥税银三万念全粤输赋重再奏免加派丁粮银四万有奇粤人至今诵之寻擢右副都御史抚江西江右民自黑头见公发且白而公复来驩声溢道上公至申明保甲境内盗渐息税奄潘相居省防横甚犹稍惮公公密以利害开谕之使自请减税五千民少苏湖口奄李道肆行不法公悉按治其党因奏革奄税得归有司且微使民尽燬其官舎商困亦苏时江右积大水四年民饥公设法拯救苦不给乃奏改折南安漕粮留以贷民四歳凡四请义请停牲口厨料漕折宗禄留两院赎锾及课钞苎布两地税银免闰月加派及各镇诸重征并得报可前后所省不翅数十万故四载中虽半菽无登而三十郡生命俱借不死又谓有粮道则监兑可裁有幕府带征则税课大使可革漕粮民运当改为官运弓箭弦条本色当改为折色凡公所建议为朝廷谋节省以恤养民生使防实利俱出自大臣忧国苦心足为后世法巳擢工部侍郎理河道时值有狼矢口之决河西务棉花诸口之冲山阳新挑沟之陷邳州直河及脾沙西月堤之大溢公东西驿走疏濬合期于是皇陵无侵啮忧运艘得有程抵湾独早旋召入为工部尚书奉玺书督定庆二陵皇极门殿工公长工部于事固无不办未几二陵告成论功三加为太子太傅倚眷方重然时逆党魏忠贤初用事其势渐张公知国事将壊遂力请骸骨归里家居屏迹一小楼下刺谒不通自言大臣老体当如是一日忽见冥吏持牒具车马迎次日公无疾而卒得年七十有三盖公官内自主事歴员外郎郎中侍郎至尚书俱在工部官外自知府歴按察布政二司巡抚都御史俱在江右唯一迁广东故其仕迹唯在工部与江右论者惜未尽其用公内行修事二兄甚谨眎兄子如其子与人交居厚不居薄生平以洁方自葆至老不渝未尝干请人亦不受人干请所居先人庐数楹食无重簋终身不畜媵妾之官惟从苍头三二人给灶养为大司空时尝以事笞吏见其内衣俱轻貂公大怒出席解其衣示左右曰吾歴官内外为国大臣尚衣褐汝何等小吏敢服此与杖数十曳之出部门余少时尝见里中一先辈自粤东罢官归客笑问曰君归自粤中槖金几何此先辈顣额曰粤东本善地但自王太蒙李茂屿二先生官此地不取人一钱一缣至今十余年两台藩臬尚无敢受人苞苴者某不幸身承其后遂使金银穴中尽销为氷雪尚何所有盖二公亷节其余风所被尚如此
　　游齐云
　　笑挟西风登白鹤寻真踏尽紫云端行看日月横天柱坐对烟霞锁石坛展诰峯髙人语细沈香洞古水痕残醉来独立银河下忽听箫声堕玉鸾
　　守豫章入觐
　　十月霜髙木叶飞计臣将次理征衣官斋惟有琴书在讼阁由来鸟鹊稀垂惯一帘忘吏去载归片石较人肥不须父老遥携酒月色千峯送客辉
　　先太保忠毅公讳橒
　　字长孺号茂屿先曾大父太保公有孙七人公为长先仪部公最少公少负奇质有威重读书数行下七歳时自其所居室过听事出就书舎毎日进止不失一步门中有长者目识之叹曰此儿酷似闻庄简未可量也中进士以行人授监察御史在台守直节无所附丽同里某公初罢相亢章论之竟以忤时出为广东治盐佥事时粤中盐法大壊公至慨然曰朝廷名此官非立法盐终不理然法惟在均在覈因博访前后大厘剔诸宿弊去吏之奸及豪大猾为螙者法初严而适得其平凡歳増额至三万遂得捐商家积负汰其浮赎复请免属郡他苛税以所羡三千三百充之商与民并大苏因条所行着为盐政考自后监司虽才必善守其法小变通之此书遂为画一改山东海右参议值登莱大水公晨夕筹策命有司停征止讼狱招集流亡尽捐郡县输赎三千以转粟济民民借不死迁副使督学陜西在济南李攀龙京山李维祯后一时文衡称闗中三李适山东复大祲以士民之请再徙守济南参政公采酌荒政以次毕举凡守令所不能行公俱身任之大中丞直指所久不决公立遣之撰有公宣记事即擢本省按察使盖公在监司起佥事为外台长其举卓异俱第一万厯四十七年遂以佥都御史巡抚贵州黔既无额饷歳饥数用兵卫所至十年无俸戍卒三四年无粮防征调土兵苗仲防交煽动为乱土司隂与相结更挟以自重其患巳成公再沥血请饷为预防计而当事忌公威名逺臣号呼漠置不理公因六疏力请疾得许方候代忽永宁宣抚奢寅反重庆报至贵阳震动公念封疆受寄义不敢辞遂复出视事而黔所属水西安氏与奢贼世姻本同谋其同知安邦彦最狡难制水西去贵阳仅七日公虽日发兵守湄瓮战老君闗复遵义郡县声言推蔺贼冲而所忧惟在肘腋图厚为之备然贵阳奇正兵止三千粮匮守无具公乃佯许邦彦使讨蔺先给少饷冀稍缓其谋而急从滇中借饷二万募镇筸兵三千义勇一千合奇正兵得七千市硝磺一万七千斤铅铁万斤聚米一万七千石俱毕集得恃有备而奢贼诡传巳破成都邦彦遂反僭称罗甸王合苗仲龙蔡兵数十万直趋贵阳初水蔺合谋奢寅欲取成都作家安邦彦欲取贵州作家因结乌防乌撒从霑益取云南作家事成蜀兵下荆襄滇黔合兵出偏沅遂窥江南其谋不小公谍知其详谓我惟坚守贵阳斯其势足控制滇蜀此国家所开一线官道系西南安危甚重公乃登陴洒血与吏士共申大义分诸营列城八里部署甫定贼步骑奄至公身当贼冲贼望公旗鼓所在尽锐攻之公命将士御贼奋气百倍贼据西城外石坡其髙逾月楼数尺贼自上投矢石如雨城几陷公急命集大铳夹强弩击之火焰中见人尸若羣鸦攫从空中飞坠数百贼俱下坡走复造厢楼髙三丈中可伏数十人外复布枋革用妇人鸡狗作厌胜火镞不能入下推辘轳临城城中哭声震天地公命烹一彘杂以斗米饭投城外作遥饲鸡犬状再取虎豹皮张城楼以祓不祥铳石遂中贼厢杀数人贼尚坚持不动公乗黒缒健儿三人持火药油草从厢下烧之厢立烬贼俱惊坠死者半又编竹笼数万中盛土为台乗城出壀堄一丈公立撤大寺钟楼建城上贼翘望气夺尽弃笼去公曰猡贼谓我徒能塞门自守耳非出兵大杀贼贼不畏我乃突发垒土开门使锐卒骤前砍贼贼惊败斩首甚多自后每战贼必败其气大沮安贼更定谋谓惟四面重围絶其饷道可坐困贵阳遂不复苦攻防都督张彦方都司黄运清率兵来援与贼战于龙里兵败贼知援兵怯而城中食易尽乃阳追二将尾其后纵使入城次日笑谓城上人曰吾放二将来食尽汝米旦夕俱作饿尸尚能出战耶时二将兵八千冒称一万四千日支米一百四十石至改月尚不决一战公谓监军刘锡曰中贼计矣古人去兵去食正在此时乃使将率兵九千出各硐就食城中尚留主客兵六千初人给米一升渐减为五合至一合遂噉死人肉未几遂烹活人初米值渐腾至五百钱一升以至二万钱一升马肉值二千五百钱一斤旧鞍甲靴带皮煑烂一千六百钱一斤公力既竭豫以刀缳授家人使各自为计公身扶疾登敌楼城上惟轮疲卒数十人枕甲卧然贼每窥城梯而上公奋臂一呼吏士俱强起砍贼贼跳自死者无算城终得全自二月七日被围至十二月七日新抚军王三善率援兵转战至城下贼溃毒围始解亢守三百日大小凡七十余战杀贼万人得贼仗数千阵亡兵七百余俱饿死城中人十万仅存男女小弱二百余人遗民感公忠义相率就刀俎竟无一人叛者朝廷奬守黔诸臣进公兵部右侍郎公仍称疾归里是时逆珰魏忠贤方擅命慕公望重数遣人致意使公重上一疏自叙即召公戎政尚书尽属兵柄公由是益谢病口不及黔事崇祯改元三年上召对廷臣给事某以宿憾奏公尝受安氏金盆致生衅几陷公罪御史毛羽健出与辨甚力且谓贵阳功苦实过睢阳公事遂大白再加一级赐金后数年公竟病卒于家年七十二公擅风仪体长疎眉目如画望若天神性亷介持操甚厉自起家身与厮养同粝食韲一盂在官凡属吏庭见使一小史侍立取视所持谒具出身即置席上若中列所馈辄手谒俟其白事毕复使持出盖公歴官至开府不受人一物亦未尝知其所馈何物也既出贵阳围城名震天下然终老泉石不复用即诬口所云安氏金盆本有受之者公亦不斥其人自辩论者谓公初陈徙薪之策既不信于朝廷终有烂额之劳复受谤于门户子公伏波结愤千载及公殁未久两京继陷行朝始追录公以风厉天下乃下诏曰李先生橒贵阳之守可方古烈足媿今人赠太子太保兵部尚书諡忠毅官其一子文缉大理寺副使兼中书舎人公下笔老健生平经济得尽发于文章抚黔疏草人以比陆忠宣尝使客作书畧为裁定数字辄焕然意出它诗文集并行世
　　夜郎生还途中感怀二十八韵
　　解褐二十年茫然牛马走廪禄糜大官涓埃曾効否吾侪际生平诞慢日巳久腾议半违心奉公多掣肘悠悠富贵人草木同腐朽嗟余抱微忠不敢负君友劳怨安足辞七尺非所有驰驱不余力老大逐郊棷燕越齐秦间差不愧升斗薄劣受三旌士民亦有口嗟哉夜郎游极目豺狼薮将畧非所长况复厄阳九羽书日旁午物力穷小丑吁阍不见怜下穽徒自吼经年受毒围勉効墨翟守防雀亦巳空惨遭屠脍手人肉以当粟人血以当酒寃魂日夜号白骨成陵阜隂风凄以恶蛮云黑如黝环刃属妻孥骨肉等尘垢昭兹神鉴垂援师督戎部雪帐啓城隅贼骑逐河后开门相抱持全疆答天后借手卜归辕知罪任功咎困鸟初适林生鱼还脱笱有弟在鸰原亲老倚闾牖旧业瞻东畴承欢将辰酉揺揺车斾间骋望遍衰栁余此松柏姿寒溪映清浏追念千古期荣名何足寿
　　赋得重轮依紫极
　　出震浮金晕重离射斗芒翻空成羽翼生色剖黄自是天无二还于日有光不须云物绕早巳浴扶桑
　　述懐
　　少主筹边日孤臣去国秋恩波骸骨在防火梦魂留当宁虚前箸岩闗想壮猷平生酬主意时动杞人忧余生甘大隠城市亦山林长日容疎带幽懐托短吟埜花浑率意倦鸟似知心寄语张弧者鸿飞几万寻全城天有幸战伐我何劳张许宁论报甘陈且见挠喜开张仲迳岂续屈公骚欲问升沈理云深白日髙有生同覆载何事鬬黄钩党仍东汉清流及晩唐倚氷谋巳拙延木事堪伤自惜褰裳晚余名被吕囊紫塞狼风急沧溟蜃气连督师烦柱国専阃寄楼船詟服知谁日翺翔既有年升平何以答茹彚巳翩翩乐事农家得凉风埜老存秫田供伏腊茅屋长儿孙客至惊奇服人来对瓦盆此间堪小筑傍水啓柴门
　　送仲韦弟之武林
　　潇洒怜余季奚囊一卷书淡云秋色暮小雨晩凉初湖白涵无际枫丹锦不如篮舆应佩笔名胜莫教虚
　　黔阳回途感懐次阳明先生二首
　　行行又复过山塘兵火余生出贵阳短髪星星戎马上初衣冉冉水云乡空传干羽绥荒甸坐惜貔貅逞鬼方西顾正烦宵旰计微臣何以答君王
　　过雨千溪涨水痕迢迢原隰望来浑荒城辛苦留孤剑残驿萧条饭小村芹曝有懐天路邈风尘回首夜郎昏沙塲白骨无涯恨时有烽烟入梦魂


　　甬上耆旧诗卷二十五
　　钦定四库全书
　　甬上耆旧诗卷二十六
　　监察御史胡文学编
　　光禄寺卿吴公礼嘉
　　字防之万厯中以进士歴监察御史时国本论起台省俱具合疏谏公方岀按宣府台中知公同志并列其名遂俱赐罢家居与周文穆全学士诸公为雅集赋诗形于图画一时传之泰昌改元录建言得罪诸臣公已前卒赠光禄寺卿所着太白楼稿行世
　　即事
　　昼长初卧起侵幌篆烟微乌府闲中静青山雨后肥庭花擎日午檐鸟曳云飞无那东西警愁城忽四围
　　途中遇雨
　　霡霡春膏细桃源路欲迷山巾笼翠树石髪乱香泥岐麦欣苗秀鸣泉杂鸟啼悠然恣吟赏霞采忽明西
　　周文穆公应宾
　　字嘉甫号寅所初中进士廷试已拟第一人内阁余文敏公以同里引嫌置二甲选庶吉士授翰林院编修神宗将立太子复改传三王子并封公率同官疏谏请先正东宫后封二王不报歴迁吏部右侍郎在讲筵多所讽谏以忧归里居十六年光宗立召为南礼部尚书五疏乞休加太子太保归里公少嗜学目数行并下老而弥笃所着有旧京词林志九经考异识小内外编月湖草诸书诗人叶郑朗先生负才气亢世不合公独与申布衣之好吾党贤之
　　去妇词
　　故人昨日新新人明日故同是机中人何必问缣素
　　闺词
　　莲叶出田田何人不采莲偶然逢并蔕双涙寄君前
　　入山
　　缘山曲水洄入谷盘山绕前邨鸡犬鸣渐入人家道处处艺桑麻家家悬桔橰妇子舂黄粱丈夫刈红稻忽惊客子来几榻皆倾倒应对操土音衣冠尚纯缟与之较隂晴五行颇能晓乃知山谷中淳风犹未扫
　　种圃
　　种树青门里东陵迹巳湮虚堂空乳燕僻巷少行人风雨愁将夕莺花忆旧春长镵听苦调叹息百年身
　　林居
　　梅雨初晴防防天偶行树下听新蝉须眉雪白谁家叟扶杖邨西看水田
　　按察副使周公应治
　　字君衡文穆公族弟也以进士出知分宜条上十六事治县有名擢南吏部主事歴迁湖广兵备副使防楚中华越之变公被伤遂引疾归家居事大母母能尽色养年六十余卒于家所着玉几山房集行世
　　夏日游牛首山寺
　　凌飚讨幽峦憩石停孤策直路引松杉苍厓渺难测梯云蹑层岑横亘象纬逼芙蓉秀中天面面若可摘隂泉印虎踪古洞藏龙迹崔嵬天阙耸蜿蜒长江射纪胜有今古览景无旦夕意以神理超情因旷视适湛然冥真心云卧景俱寂
　　过盘山
　　盘纡跻磴曲迢递入云烟絶壁疑无路危崖更有天人家苍翠外鸟道蔚蓝间性僻躭幽险宁辞屐齿艰
　　副都御史丁公继嗣
　　字国云以进士授刑部郎歴迁湖广参议荐布衣瞿九思孝亷邓元锡于朝晋副都御史抚闽中日本诈为琉球贡使突入防城瞰虚实公疑之使核其贡物果皆日本所产乃独留其使柏寿候旨而尽遣所从归国如是积三歳日本计卒不行公为人坦厚善善意长人言其开府有荐无劾终不失长者所着苍虬馆集行世
　　寒食后行役
　　春事行将暮羇愁且未宣兰肴过冷食槐火试新烟吏立松花下马嘶藤叶前鬭鸡人满道转忆帝城边
　　参议林公祖述
　　字道卿进士选庶吉士改授监察御史在台尝劾巨珰张鲸救廷杖给事中李沂为时所重歴官贵州参议以子贵赠刑部右侍郎
　　天迪见赠和答
　　解组辞农署诛茅搆水亭手支调鹤杖案置种鱼经爱客时浮白看山晚送青岩栖君觉是吾亦愿沈冥
　　礼部右侍郎全公天叙
　　字伯典号铁庵少司空元立孙也进士改庶吉士授编脩万厯中皇长子出阁充日讲官公词旨髙畅睿听晓然尝小疾属同官代直辄顾问全先生何在歴官侍读学士以母杨在京邸不习苦寒力请使得奉母归里门公自以两世载笔为侍从之臣务持大体严重人望而畏之竟坐此得谤改官留都卒于家天啓改元赠礼部右侍郎所着铁庵集
　　宁国与史郡公登北楼
　　自昔宣城守青山独有缘卷帘通晚翠把酒滴吴烟婚嫁含情切功名治郡先闲庭双鹤好爱客舞蹁跹
　　晓望
　　岩壑开新霁清容倍可怜云中闻水碓竹里出炊烟捷鼠穿松径饥乌啄芋田闵农知感激瘠土幸丰年
　　天门
　　山腰石裂翠微开不放红尘下界来老树托根何歳月羣仙驻足尽楼台金攴倒射晴溪晩珠箔轻闻雨洞雷鹤驭鸾笙渺何许凌风好进紫霞杯
　　杜郡丞辞官书来有放鹇语吟以口号
　　日共儿童盼使君清淮水接海东云好从物外闲司马来讯山中旧广文放却白鹇真早计养成苍鹿故同羣题书结想千余里只对烟霞与夕曛
　　都督佥事万公邦孚
　　字汝永号瑞岩鹿园先生之孙也少为诸生不耑守一经已袭爵指挥凡三领漕最有名迁山东都司佥书入衞值三殿灾公率三千人夜从大司马救火上命毁五鳯楼以保承运库公曰楼为国家象魏不可撤臣请并力衞库乃令军士各持湿絮被覆屋运水灌之楼得并存防援朝鲜公出督龙江水师守鸭绿江通馈运晋参将守温处闽盗诈称商入浙地杀掠扬帆而去莫可诘公命分闽浙海界商舶不得越境闽商入浙则乗浙舟浙商入闽亦如之遂着为令再迁以都督佥事总福建兵脩戚武庄遗法壁垒一新有外岛舟失风被获当事欲骈诛报首功公持不可曰借风涛之力以膏吾刃吾不忍为也所获三十五人尽释之去未几闻有营求其地者遂引疾归里居十有九年筑数椽櫔食日与诸公觞咏为娱卒年七十五所着一枝轩稿行世
　　括苍道中
　　山绕疑无路溪回别有天四围开峻壁百道涌飞泉鼓楫临青翰乗樯破白烟更看回首处雀室几相连
　　春日过西皋别业
　　卜筑依阡陌柴扉傍水城幽兼山翡翠色借树从横日出僧初饭林开燕出楹呼童寻笋蕨佐酒看春耕
　　东省率班军入衞赐宴
　　百万貔貅衞帝京御防分馔晓星明春深内苑黄莺啭疑是云中箫管声
　　大理寺卿徐公时进
　　字见可号九瀛少发愤力学自为童子辄不屑章句家贫晨夕不给晏如也自举于乡十七年始中进士益杜门读经史志操逾励初授南工部主事稍迁职方郎中时援髙丽兵奉虎符横索糗大哗公独与面示利害众遂慑出守岳州时采使四出楚珰暴尤甚郡县畏之如虎公独遣吏前通刺珰谓他郡无敢均礼可速更刺来公如不闻命驺诃直抵舫次亢颜相对珰亦惮其严整即解舟去调守荆州免沙市税舟清宗禄诡籍者罢单民门税筑长堤甓龙陂荆民徳之再擢广东副使以水陆兵攻海盗破其舟商艘得通入贺万寿遂乞归公居里门名益重天啓初起公南光禄少卿改太仆少卿晋大理卿致仕三迁俱未尝赴官卒年八十四所着鸠兹集啜墨亭草逸我堂余藁诸书行于世
　　徐镠歌为隠士徐翁赋
　　剡溪东下旧坑邨千古髙人旧宅门诧见徐镠云卧里山中太古今犹存闲占晴雨羲文易递长儿孙老瓦盆一年穜稑几番收一片松篁逺蔽楼葛衫芒履黄皮褶长生木瓢髙顶笠我行我意自逍遥垂垂石磴苍莓袭前川月漾钓竿罢荷鉏迂叟迎人话老妻烹蕨待晚餐欲归犹息长林下一生不上里正厅倩人输税不敢停有马不骑闲在野有鸠不杖任天行名唤徐镠字亦镠并欲逃名访白鸥人生何必躭朝市杜郎卖药早时休
　　送叔氏之广陵
　　天畔芜城树影横一帆送客暮潮平多年须鬓疑交契逐日沙洲似世情栁眼巳占宾驾至鲟簔正美主人羹故园花事犹相待莫恋王孙十日晴
　　寿都督万瑞岩七十
　　旧是朱门宅家承竹素书禁方龙藏出丹井海云储梦穏风尘外身闲老病余时平埋剑气酿美荐江鱼煮石过新火栽萸半故庐兴来看齿发报国几踌躇
　　右中允陈公之龙
　　字士燮号渤海以进士歴官右中允公为人简易有东晋风味前是吾乡袁文荣公全洲学士在翰林过自引重待门生多不以礼公心非之及分考出就邸即戒门者本房新进士造谒立为通无使候门下豫为大被与诸门生饮极驩即聨被同寝其简脱若此一时称之
　　观石照
　　度岭入云林满目生奇峭灵壁起层峦鸣泉泻幽窍行行上髙亭岩头标石照清莹似玉壶空中瞩窈窕众睨从旁窥顾影各相肖试问劫火因世邈讵可料大道尚含章造物忌光耀用晦存贞明感兹悟要妙
　　除夕立春
　　薪火传无尽春从腊底生合分知歳序防续似交情柏叶随傩鼓椒花带爆声客中浑得醉此夕有余情
　　送友人使金陵
　　皇华遥指鳯台游选胜无如问十洲花草不惟春烂熳衣冠兼似晋风流竹枝遥落秦淮月杨栁凄其燕子秋传道吾宗新酿好何时把握上牛头
　　同知松江朱公勲
　　字定国少为诸生有名吴中王弇洲先生尝为二子择师张肖甫司马因与言甬上有朱定国者其人国士也及公造谒弇洲一见曰朱先生人如玉润文则金声诚吾辈人也因留馆中使逸季房仲并师事之王文肃公亦言江南文人无逾朱定国者由是公名重呉中未防举于郷谒授靖江令数断疑狱防河渠罢无名之征靖田多濒江坍涨不常公履畆度之赋其涨以代坍者民俱悦服迁同知松江善治盗除郡中大猾治行赫然为同官所忌罢归公性嗜古善鉴所居五岳轩购先代彞噐名迹充其中博古家所载某物在四明朱氏即五岳轩也公家居日与里中名荐绅相倡和布衣叶郑郎李子年二先生俱负髙才横睨一世公独与定交相接意甚欢即其人可知矣
　　醉叶郑郎宅
　　擕酒意何如深村久独居临流数浴面看竹当吾庐天入三秋爽云来四壁虚敢言知尔者诗自逼黄初
　　赵郎中体仁
　　字存劬尚书端简公子也以父任歴官刑部郎中持身洁素居官俸入不私常鬻产自资惟惧玷先人清白乡论贤之后人世有显者
　　送陈用吉分教夏津
　　才名早嵗擅登坛此日官仍苜蓿寒暂借传经开绛帐终期射防动金銮夏云直接河汾近津树应齐岱岳看君去我留堪寂莫一尊聊自酌更残












　　甬上耆旧诗卷二十六
　　钦定四库全书
　　甬上耆旧诗卷二十七
　　监察御史胡文学编
　　御史李公尚黙
　　字子静生有异才以进士出知确山县调桐城治行并第一征入御史台出行部辽东卒于官公在台持风裁权贵侧目及卒槖无遗金吏民共资送其丧归
　　除夕
　　羽檄无虚日惊心是歳除徒懐千古恨未上一封书稚子非乡语京华是我庐天涯悲独客不觉赋归与
　　元日
　　去歳今朝侍紫宸今年揽辔涅边尘鸡声不报天门曙马力惟矜塞草春报国未陈安塞防思亲徒慕舞衣人遥瞻佳气浮丹阙便有条风拂海滨
　　鸿胪范公大彻
　　字子宣性孝友喜读书从里中名士游不间风雨少司马东明公钦其从父也子宣年二十余从司马至长安题诗双塔寺壁同郡袁相公炜见而奇之延至西席因有名其后华亭徐相公阶更引为记室子宣以是得交四方奇士行卷相往来名日益盛以太学生再试不第补鸿胪寺序班其时国家方盛使节所临极海内外子宣年三十七使琉球四十二使辽东四十七使朝鲜五十三使车里木邦缅甸大甸诸国五十七使九边六十一再使辽东六十五使安南凡七奉玺书进秩二品所过名山大川流览题咏传于一时性酷嗜钞书每见人有写本未传必苦借之在长安邸中所养书佣日钞多至二三十人接几而食尤爱法书名画自唐宋以来名迹及异国人所作性雅毕集家藏搨本甚多凡初本肥本原搨赝搨硬黄纸枣木板银锭纹过眼即辨秋毫又以行天下逺所至得秦汉以来图书至四五千有奇择善纸造硃自为印谱常循玩不释手既家居筑室西皋复与里中贤士大夫品书第画垂二十年卒年八十七初司马公归里于宅中起天一阁藏书极浙东之盛子宣数从借观司马不时应子宣拂然益遍摉海内异书袐本不惜重购之充其家凡得一种知为天一阁所未有辄具酒茗佳设迎司马至其家以所得书置几上司马取阅之黙然而去其嗜奇相尚若此余家与鸿胪世有姻余少时曽见其印谱一二册及选耆旧集往从其家借书虽残失过甚尚有存者近更得吾友郑梁所作鸿胪传叙其七使外国因忾然想见一时车书之盛而士大夫家唯以藏书相尚四部焕然无奇不出今日追慕其风流不可复见矣
　　访谢茂秦山人不值
　　忽忆同懐侣遥遥下邺台偃扉人不值贳马我空来复作何门客谁怜吾辈才白杨十字口竚望几迟回
　　陆同知泶
　　字夏父以举人官至同知彰徳府
　　隠学寺
　　谷口秋云薄芙蓉一水香荒台凝露白残碣防苔苍事去留陈迹人来对夕阳百年回首意欲别更凄凉
　　邵武张长公邦仁
　　字孺谷大司马东沙公长子人称为张长公少负异才省试三中乙榜由明经授知邵武县以不能事上官罢归长公少豪每出游宾客车骑过于司马公自白下至西陵江南千余里无不知张长公名字者余君房先生尝为作赞示吴人曰长公客吴中左挟姝右拥姝前奏趋后呼歈若无吴门也者及其访要离吊専诸顾瞻霸气太息阖庐云涌风驶潏荡具区差可观吾长公乎其豪可知矣
　　送王幼学游楚
　　此别更何名辛勤作逺行贫来无壮士老去惜平生郢树暮烟碧湘江秋水清孤帆风力好早过岳阳城
　　上方寺
　　一到上方寺中天寳刹开苍茫太湖水寂寞吴王台鸟背夕阳下人从深树来振衣不能去清磬更徘徊
　　金陵旧内
　　銮舆北狩驻燕闗一片钟陵尽日闲合殿春回芳草色千门花落暝禽还风清辇道曾闻跸日上觚棱几散班白髪中官供洒扫梦中犹自见龙颜
　　知县陈清桥先生言
　　字伯实年十六辄通五经以明经授遵化训导迁大城教谕自先生至学舎凡诸生初进谒歳时所上脩脯尽不受其入俸既少不能自给然见学徒有贫不得葬其亲者不能娶者更分俸入助之日召诸生集馆身为说经以迁知石城县去其后大城诸生请祀先生于学宫石城地故瘠豪大家猾吏相通为奸民益弊先生至尽捕治之县中以宁方先生下车先与父老誓曰吾若横取石城一钱即不得生还自后凡所应入耗赎槩却之惟兴利除害一意与民休养在官四年县大治适有直指按部索先生金先生笑谢不应即日解官归石城父老号泣追送为先生生立祠既家居以行谊之重见推里中每行乡饮礼先生九在宾筵卒年七十七复祀于乡贤祠
　　江右解绶归憇西陵戴氏
　　爱菊辞彭泽看山返防稽一琴披月润双袖御风齐潮迅人声沸舟平树色低主人安道裔访卧却相携
　　朱莒州莹
　　字仲明以举人官知莒州
　　西湖曲
　　鄂王庙前湖草生绿隂深处有啼莺莺声草色春长在何日官家议北征
　　鄂王庙前湖雨肥掠波燕子故双飞空梁有垒香泥落南渡无家何处归
　　按察使杨公徳政
　　字叔向号楚亭文懿公之后也少有文名中进士官翰林院编修以见忤于时补外歴官福建按察使所着梦鹿轩稿
　　得书字
　　犹是端阳节因过春水居隔花新雨至把醆故情舒卜夜同人乐先秋大有书更欣幽事足新水上河鱼
　　雨宿大安驿
　　黯黯经旬雨霏霏入座云寒深凭酒敌春半与愁分野鹤盘松立啼鹃隔竹闻依栖何所事羞向武夷君
　　河西阻风戏示同行者
　　失路依依独问津杨花飘荡扑征轮东风正似邮亭吏只解迎人不送人
　　戴教授士完
　　字子成以明经官金华教授
　　滕县
　　小国名犹古西风井邑寒雾吞残雉白枫染数枝丹鸟倦飞还急人劳梦未安贤君重民事桑土喜长干
　　陆参政懋龙
　　字啓原进士知合肥县征为给事中补外歴官湖广参政
　　初入谏院寄慰肥城父老
　　剧县息劳人新班立紫宸种花收薄效焚草企先臣漏欲天同补膏怜土渐春淮西蚕麦候缓税乞皇仁
　　小院
　　小院幽隂似井间风枝堕地防苔斑何时铲却重檐去露出西南一角山
　　侍御林公可成
　　字志中进士授知太康县起学舎修濬河渠鉏去县中豪猾吏解散盗贼屡决诸疑狱治行毕举歳有蝗公为文遣之忽大风起蝗遮天飞出境一县以为神歳复祲赈老弱收其壮者给钱使缮城民不知饥持操甚亷有馈以新茗者剖其封始笑受之治县数年召为南台御史值南北洊饥公再疏请发临徳二仓及三闗歳课两院存赎以赈俱报可时兵多哗主帅不能治公奏请重其罪复请禁宗室不得越闗奸民多匿揭陷人或诳奏其长吏乞论如法一时传为名疏辛夘监应天试方操笔防名暴卒后御史彭应参行部命立祠以祀公题曰忠勤祠
　　送友人之广陵
　　歳晏慵为客他乡喜见君双帆蔽日下岐路一朝分羡尔鹤乗去嗟余鸥失羣望空南浦树黄叶日纷纷
　　张少卿邦伊
　　字孺觉司马公子以父任歴官苑马少卿司马公家居每三日必召客诸子率侍酒公诗成诸子与客同步韵次第呈草唯孺觉从游更多司马公尝笑谓客曰孺子即由我故得官亦可不为俗吏矣一时以其兄弟比于呉中四张焉
　　候涛山李邦臣携尊阁上
　　孤峯髙不极登眺意如何城郭山岚重楼台蜃气多逺天行日月大壑积江河纵饮吾狂甚鲸吞卷白波
　　山行次沈嘉则韵
　　千涧流寒水双松控石门葛巾沾雨片蜡屐损苔痕隔浦山疑逼临崖树可扪居然成异境幽意向谁论
　　张光禄邦侗
　　字孺愿东沙子以太学生官光禄署丞
　　江晓
　　江气逺蒙蒙晨光一櫂通鸡鸣青嶂外人语白云中暗树缘崖密明霞夹日红扶桑可晞髪吾欲溯流东
　　青草湖
　　秋霜洞庭澁秋草太湖青茅屋成三户溪烟散一灯鴈飞风益厉鱼薄水还腥宿莽搴汀渚苍苍最上层
　　春日园居
　　问我年来事荒园但自鉏侵晨营井渫计日长春蔬天暖莺啼早林深客到疎手携枯竹杖身世总蘧庐
　　长安元夕词
　　湘帘不散水沈烟屏后金钗拥綘莲寒入琵琶双手澁强邀明月在灯前
　　李光禄徳继
　　字子同太仆生时之子也少工诗喜从郡中名士游能传其家学以太学官光禄监事所着有借树斋集尚书定说树艺考诸书
　　农父
　　生计在春田何须识市廛晓霑溪上雨夕蹋垄头烟稻结疎篱外桑遮古屋边催租无吏扰社酒乐丰年
　　寒食
　　令节偏逢雨东风又酿寒榆烟今日防杏雨几家餐堤草青犹短山花湿未干折残河畔栁徧挿里门看
　　西陵懐古
　　西陵望处即吴闗懐古情深复一攀湖上笙箫何日始渡头车马几时闲青山庙废基空在白鹤桥倾水自潺却问宋家兰上里白烟如雨隔江还
　　懐包参军
　　极目西来山色秋但闻长笛不胜愁故人家在清江上潮满门前月满楼
　　陈通判邦训
　　字彝父初居长安中顺天乡试以冒籍被黜凡二十余年得辩复授海盐教谕歴官漳州通判彝父初善诗古文词有名及被放归益肆力于古诸史百家多所淹贯所着有元感轩集
　　阁上
　　云集沙头树人归浦口烟空山喧宿鸟小阁挂长川衣短宜轻暑歌长入逺天南风吹几席不饮亦陶然
　　参政范公钫
　　字宣卿为诸生博通经传有文名浙中士大夫子弟多在其门中进士授刑部主事上疏规时政阙失请躬郊社御讲筵早定储位补旷官罢矿税所陈俱国家大计语极悃切不报旋改工部积资出为四川参政致仕归卒年七十二
　　再赴荣经即事
　　昨向金鸡驰驿路又循铁水问泸津音介葛应犹昩魋结文翁尚未驯瓦屋四时云似幕天全三伏雪如银荒尘到处増新怅独有圆辉是故人
　　袁主事时选
　　字无择以进士官刑部主事无择少有才工于诗屠长卿先生一见赏之尝曰吾身后文章之事当属无择及长卿殁无择为诗哭之极哀
　　电白即事
　　经行神电路客剑正萧萧海气晴飞雨沙田低受潮种榕成野盖编竹补残桥向晚还多阻悲风起泬寥
　　新兴道中
　　偪侧新兴路逶迤傍水隈万山迎马合片雨逐人来邨犊骑堪穏江鸥下不猜频年牵物役延眺亦悠哉
　　行李
　　行李萧萧几问津风尘博得鬓华新离枝图好将贻客椰子瓢轻不累人马力渐疲羞款段车轮入爨识劳薪白云蹔喜瞻亲舎又拥貂裘北向秦
　　哭屠长卿先生
　　风流曾遣俗人猜几掷千金散草莱幸舎无鱼人欲去翟门有雀客空来雨昏黄犊穿荒冢月冷青娥罢舞台玉树柘枝今谱尽到头薤露为谁哀
　　知事庄天目先生学曾
　　字仲肩生平以道学自任家居与兄弟讲学于堂设讲鼔两楹间节以金石进止揖让俱从古礼歌雅诗江右李见罗慕其贤称之曰程朱后身也因题其讲处曰任仁堂以举人授东光训导出其俸薪课士修葺学宫家人仅给饘粥迁知乐安县以征税不取羡耗忤上官意谪顺天知事时经畧尚书袁崇焕袭杀岛帅毛文龙先生上疏劾之所司匿其疏不为上忌者方侧目一夕暴卒先生初为令尝言吾死后当表于墓道曰天下亷吏庄天目斯可矣及卒于官槖无遗财至不能具棺同乡有任治中者为醵赙始得含殓所着遵时堂集行世
　　闺怨
　　桃花红未了又见海棠开早知花有信不遣唤郎回
　　舟行即事
　　宿雨初移岸春山欲上船度花风力小出树鸟声便櫂发烟云乱吟催日月迁应输箕颍客龙卧老江边
　　寒蝉
　　何限悲秋意恓恓古树林夕阳曛正急朝露湿难禁鬓愁霜入危冠抱叶深其如孤客恨迢递歳华隂
　　佛日斋读书
　　习静来初地端居百虑清雾香一缕定霜瓦万鳞明说法从支老谈过许生缣缃欣寓目劳者自为名
　　哭屠纬真先生
　　岐路交情濶浮生此痛深西园旧山沼今日罢登临妆阁连秋叶歌台莽夕隂但闻钟磬发凄絶为霑襟
　　评事葛公文炳
　　字星垣少留心学问举于乡授知江西南城县宗藩率攫民取利公至每谒益王辄从容陈其王感悟由是犯者得先啓其罪即面决之民借少安县南有烟火山七十二障民樵牧其中豪猾家诡言王府造茔遂踞之公复白王立石分其界得归民间县俗尚鬭狠多食山砒草自毒诬人凡所告杀人罪半出此公欲识其草乃召县中父老谓曰衙圃适种菜闻此中有山砒草能杀圃虫可各多取来既至公识其状即命取火焚之曰此物以杀虫尚不忍况可杀人复命凡缘堤有此本尽除之时民謡有言满岸山砒尽拔根讼风为衰止公使民四季轮税冀得缓其力凡投匮上设一铜鼓吏重其入即鸣鼓以闻常乗一小舆行阡陌间以时主水啓闭立义馆使贫士为乡校师他治行俱第一在县六年迁南京大理寺评事一年多所平反以疾归卒于里所着曰甓园集
　　游信州仙岩
　　莫道生洲路更赊微风自引夕阳斜声传空谷飞黄鹤火爇丹炉茁绿芽溪水半分一夜雨洞云常护两山花逡巡昨日寻真櫂何似当年贯月査
　　兵部右侍郎董公光宏
　　字君谟少嗜学九歳能操觚从其父棻宦游南安父卒于倅署奉丧还槖中罄尽其嫂以庶凌之至不相容乃奉母王僦居单外益自激厉常愉色以慰母心为文日益工中进士以刑部郎使恤刑闽中所平反多迁河南参政时福藩初建公正身率属弹压不少假诸珰咸奉约束再擢顺天府尹执法不阿有大珰乞免其庄田役不许从中挤之遂以兵部侍郎致仕家居适寝疾沐浴具衣冠而卒年七十二所着有歴官记录疏草秋水阁墨副诸书
　　冬日海昌邸中
　　冥谢羣妍广漠布凝威水落石齿齿山静行人稀逺征亦何事歳隂长未归遥望山川积仰见鸿鴈飞南郭自隠几东方常苦饥人生不得意容貌无光辉明月隙中下偏照负薪衣
　　旅懐
　　司夜犹传警羇人早拂鞍梵钟霜后度野火雾中看髪巳心俱短名应歳共寒翻思邨社里腊蜡正相欢
　　彭城吊古
　　旷望寒云故垒平乱山迢递入荒城前朝迹认鱼龙国霸畧雄分草木兵飞雨似留歌楚泪浊河犹带战秦声古今不尽兴亡恨落日啼鸢总是情
　　夜饮李白所即席奉呈
　　两年五度梅溪水此日登临正夕霞秦驻尚留三殿草吴宫不防六朝花路傍只拜要离墓地主重寻季子家杯酒对君头欲白不堪歴乱听啼鸦
　　王荪仲书来有同舟之约至幞沧先半日而发寄诗迟之
　　双旌迢递指沧洲海色苍茫入素秋太守相逢要秣马故人先去独随鸥空来片羽霜前字竟作千山雪里舟寄语长年徐放櫂青齐好共豁双眸
　　赵副使世禄
　　字文叔中进士授刑部主事议楚藩之狱词连大帅执法不阿出知苏州再擢江西按察副使备兵吉安与邹南皋郭青螺诸先生交执礼甚恭江右士翕然宗之未几引年归卒于家
　　初夏同丁长孺吴谷姚公逺兄弟泛画溪
　　兰舟箫鼓动童稚解相迎物外穷山水尊前属弟兄谿浮人影出风送鸟飞轻醉里藏名久江东老步兵
　　葛副使仁美
　　字无懐以举人初授同知抚州署府事却税例金有政声歴迁广西按察副使所治浔宁太思诸郡土司梗服不常公防驭周密俱奉约束恪修贡如期吏民安之以年老致政寿终于家所着有四书悟言周易要言征信辩异二录无懐集诸书
　　髙尚泽旧居
　　句章一曲水云遮狂客于今问落花狮鳯叠青留古迹鸬鷀滴翠莹丹砂空江人去潮仍到逺渡舟横日自斜髙尚不须推贺监葛天从古食烟霞
　　余经歴咏
　　字永言少有文名以太学生官都司经歴
　　燕来
　　何物天边燕随时到海滨喃喃如叙旧涏涏欲迎人花雨沾衣黒芹香入唾新不关愁见汝为忆故园春
　　陆训导徳渐
　　字鸿志以明经官乳源教谕
　　登楼示张五应韶
　　拥膝髙楼上凭临兴故遐防畦才过犊灌木可藏鸦歳计淹文史尘容老菽麻东风吹不定还发旧时花
　　柴知县瑛
　　字华玉以举人知长宁县
　　游智门
　　逓入层峦曲禅扉映夕阳盘松郁古道杂藓绣隂廊磬静僧延语灯开佛吐光伫防凡想尽一梦已清凉
　　知府范公汝梓
　　字君材博学有文名以进士授工部主事劾太监陈永寿冒破金钱疏请东宫讲学降四川酉阳经歴稍迁同知襄阳府流贼围南漳五日公时摄郡事固守拒贼迁知府卒于郡公性嗜学所积四部与司马鸿胪畧等里中士大夫藏书家必推范氏焉
　　采莲曲
　　风吹荷叶枝枝香采莲女儿矜艳妆棹声惊起双鸳鸯双鸳鸯何处宿白苹湾红蓼谷
　　寳剑歌赠李子年
　　春风骀荡春花明李生挟策游燕京腰间寳剑光耀日酒酣起舞风雷生自言少年去学剑刜钟切玉如飞电曾骂荆轲术太疎常寻郭解讐相见昨夜仰看欃枪髙龙鸣鞘里风萧萧提携结束出门去世间知我惟豪曹我闻此语长太息欧冶巳死谁能识请君寳爱莫轻掷华隂赤土还堪拭待得黄金筑将坛提兵直扫鞮汗山功成一剑报知已封侯生入玉门闗
　　工部侍郎黄公景章
　　字唐叔进士知平原县以治行闻入为工部主事歴郎中再迁湖广按察使入觐举卓异赐宴再擢应天府尹引年归卒赠工部侍郎所着有平原县志问水赘言
　　甲辰下第出都门留别家仲
　　几年萧瑟敝裘归又见阳春蔼帝畿双剑龙蟠精久射一鹏水激怒先飞相逢争羡翔云路此去谁怜逐钓矶辇出上林承宴对愿言玉树借相依
　　张鸿胪邦岱
　　字孺宗司马公子以太学生官鸿胪序班
　　山庄
　　翠竹苍松白板扉日融沙暖蕨芽肥有时树杪啼山鴂无数杨花防客衣荒径草深人不到空林松响鹤初归酒醒拂石溪边坐搔首长吟对夕晖
　　施通判承芳
　　号宾宇本勲门后以博学善说经教授里中一时名士多出其门由明经授石门训导迁西川教谕擢知贵州永从县有治行迁贵阳府通判卒于官弟翰以武进士官神机营都督亦有文名里中称为文武世家
　　泊新淦阻风
　　片帆南指泊西涯淦水萦回照落霞江叟得鱼沽白酒埜乌覔食乱黄沙参差见影遥村树三两张灯近驿家此去庐陵知不逺石尤为妬且维艖
　　沈尚寳泰鸿
　　字云将相国一贯之子也少有丽才能诗工书法翩翩自喜思以科名见相国抑之不使应诸生试始强就尚寳司丞非其志也家居益与屠长卿田叔汪长文诸先生及湖南诗僧相唱酬彷徉山水间先子年先生以才髙忤时被黜云将与长卿先生力辩诸当事因得白人以此益称之云将卒相国尚在所着有闲止楼集
　　村家
　　茅檐亦不寒粝饭亦得饱田妇无装束何必城中好日斜抱犊归喜尔无牙爪
　　女贞行
　　霜前女贞八十尺苍皮盘礴惊虬擘我来摩挲五月寒翠色刺天天欲滴白头老人泣且语此柯曾结黄金子自余垂髪驱牛来睥睨腰防几回死近从若木漱扶桑逺入桃都吸玉浆只教夜月号孤鹤谁许啼鹃泣防肠寒英耻为艳阳伍劲节干霄气如虎南山松柏空亭亭野火枯藤绊桑扈吁嗟神物不论年荒山古道流水前髙秋独揽风林色空续防庄第七篇
　　逺宫人
　　几年花貌伴残更只有监宫问姓名鸳被未经难入梦鳯箫遥听不成声当熊空抱冯媛节题叶羞传韩女情谁道君恩似明月不分流照向苕荣
　　长安雨后
　　京尘行处是风烟春晓长疑欲暮天惟有濯枝新雨后江南无梦也泠然
　　知县沈公鳯超
　　字可凡布政九畴之子也家门贵盛而持操自髙所好不在纨绮少治诗古文词能传其父学以进士授知海阳县县故饶往者多以墨公独介然自守不肯入一钱饮茹麤澹人所不堪或有规其太甚者公处之怡然上计京师归至济南而卒里中王庄简公时治河发其槖萧然无有然曰是诚亷吏也为具含殓给归资始得返匶于里
　　自君之出矣
　　自君之出矣妆奁日掩尘君心如明镜独照眼前人
　　子夜四时歌
　　愿郎勿似雪随风舞零乱强将玉手团团成消巳半
　　织锦曲
　　淡荡春风夕照凉镜前月色妬残妆美人机上织流黄金梭一掷悬明光千丝万绪牵人肠愁心不尽双鸳鸯彩云欲防俄沾裳烛花渐短玉漏长欲睡未睡羞空牀谁携锦字遥相将觉来中夜还傍偟
　　侍御李公遵
　　字于鸿以进士歴监察御史出为陜西按察佥事罢归公性髙爽脱俗风味似晋人解绶后益放情觞咏间尝于城北起园亭为别业地既闲旷位置泉石有若自然时鄞令王公章慈谿令汪公伟俱与公交甚驩每汪公造郡王公即与相期过公园闭门酣饮时彻旦次早王公暂乗舆入县放晨衙即复来天暑时共浴池中倾倒辄数日至今传为佳事公尝出登临归入城乗游山小轿数童子提杖榼随后余犹及见其风流也初公所辟园本杨氏旧址有作絶句曰杨花落尽李花开李花开后复谁来公闻之欣然即名曰来谁园其达懐若此及公殁十余年王汪二公俱殉国难为忠臣公园亦尽废衰草弥望至今尚无来者俯仰盛衰为太息久之
　　苕溪雪夜
　　作客经冬尽扁舟雪夜孤赋成飘似絮饮罢苦如荼饥口怜喧雀拳毛对宿鳬苕隂回棹处春草订西湖蔡用拙值包宪副约以首春游西湖却别
　　但息城隅搔首频倐惊路草巳如茵君探胜迹包山洞我对新烟鉴水滨醉似无功陈酒徳名从有道合人伦年来细数梅花伴作意诗篇正早春
　　同石父长文游天台道中
　　万壑接云来山花涧路开迎风凉欲坐啼鸟着人猜
　　包徳州士瞻
　　字五衢号岩叟少有文名以太学生官同知徳州江干包氏世有词人徳州最为后来之秀
　　摄山与卢山人话别
　　故人事行役选胜命杯斚筼筜夹道周琪花覆亭榭握手展清眺景物若相借长风万里来波溔皛乍森矗灵岩峯匡伏若陵跨清泉防防流白鸟悠悠下懐归人自急物态本闲暇汩没朱尘中吾徒足悲诧袅袅炊烟生平林澹如画
　　坐江阁
　　独向空波坐髙林自夕阳风檐翻鸟毳水槛逓荷香吴楚双眸尽乾坤一水凉翩翩鸿鹄志不厌芰荷香
　　湖上
　　槛霁鲜云度穿花堤上行田田新叶翠款款白鸥轻解带凉风至开尊古木平湖光倐绀紫落日在山荆
　　同杨无宰李见澜阁眺
　　山阁水为屏牕虚凉自生风来花有态春入鸟移声芳树时垂屋洪波欲上城髙谈寄寥廓华烛坐深更
　　嬾园
　　瘦竹藤斜挂丛花草乱生林髙风有态苔滑水无声
　　丰知府建
　　字基仲考功坊之曾孙也中进士歴官知建昌府
　　严州石楼寺
　　空山石楼寺万壑到松门殿塌丹青改碑残姓字尊循林新燕语破壁野蜂屯清净空王法由来不耐烦
　　复故园
　　脩梅飒飒旧祠边铁榦凌霜歳月迁独向空林骄晚节肯随众卉竞新妍莺啼杏树寒初卸鱼唼芦根水正鲜似此春光难再复一编相对正翛然
　　全舍人大训
　　字懋钦少宗伯天叙之子也以门资官中书舍人其诗华绮有宗伯遗风
　　雨中山行
　　岩花飘路湿溪燕引雏双密树常留雨飞泉半入江人家乌石岭鸟道碧油幢欲谱淋铃曲愁城未肯降
　　僧舍对榴花有感
　　桃李开时泛别艖禅林又见石榴花十年九客天中节一夜千回梦里家驴背陆沈诗世界蠏蛰寥落酒生涯乡心欲碎浑难诉寄语方塘两部蛙
　　春莫江行望留都作
　　荼防花满大江边冉冉香风送客船京口潮翻三岛雪石头春锁六桥烟芦汀棹转鼋犹曝栁岸罾开鳞正鲜防向金陵瞻王气苍茫宫树老啼鹃
　　涪州王右仲先生嗣奭
　　号于越以举人歴官知涪州防与监司忤罢归先生少有异才擅文名为前辈余君房先生所赏及长博通文史尤嗜杜少陵诗尝梦与执手共赋诗后以涪事至锦官城过草堂拜少陵祠下仰瞻遗像仿佛梦中及里居遂诠次其诗名曰杜臆先生喜辩晰先儒异同有左右镜山中天管天诸笔记于圣学深为有得神庙末年士大夫称博学未有过先生者
　　鉴湖松岛歌
　　贺监祠前晚风发千顷湖光一轮月湖月从来缺复圆湖风只管傕华髪松岛空存旧日名苍龙化去秋冥冥兎丝已防不可续何人斵得千年苓髙朋满座酒满瓶狂歌对酒君请听乾坤莽荡定谁主向来无我亦无汝与君寛作百年期此后相逢不敢许劝君击筑我吹竽有酒不饮复何须一时浮名几氷炭九原朽骨无贤愚飘然愿逐赤松去不识赤松今有无只有松间古时月曾照幽人据髙梧
　　普和寺
　　苦竹牛羊径江干到竹扉一松留晚照万雀诉朝饥香蚀炉中篆苔干石上衣僧言贫亦好过客近来稀
　　晚过钱清
　　阳光归岛映爨火破烟明烟霭苍茫里儿童笑语声昔贤严晚节野水带余荣每棹钱清路依依千载情
　　偪阳道中
　　去歳伤秋潦洪波尚淼然翳桑栖水蛤废里过江船泽国人烟外饥民驿路边明霞餐不得泪眼向髙天
　　庄教谕乔新
　　字无垢以明经授东阳训导迁天台教谕归所着有樗寮草台雁赓草
　　夏镇夜泊
　　金气萧萧夜扁舟系草亭鸡鸣千顷月人语五更星衣薄寒初觉舟移梦未醒前邨风色动急为一扬舲
　　叶训导逢元
　　字防一以明经官政和训导
　　十四夜酌月
　　莫厌空庭坐移觞更竹前今年花尽发此夜月将圆尝与终古士同推陶令贤良辰忽欲过一防且頺然
　　周光禄元孚
　　字孚尹以太学生官光禄寺署丞有诗名家在鉴湖之上与陆舎人寳杨髙唐徳周诸公相唱和卒年八十余里中推为祭酒
　　湖上
　　湖干卜筑几人家竹里疎烟竹半斜曝背老翁闲扪虱挟丸童子惯驱鸦墙东摘得黄柑熟隣北能供白酒賖乗兴不妨歌险韵待将雪意问汀花
　　知县朱公应枢
　　字国中号荆石以贡授沙县丞闽中向传银浦金沙公独持清操不横得民一钱县有大洟滩屡覆民舟公为文祭水神遂成安澜又尝请为民兴利民因馈公饵潜致白金其中却不受民感公徳以金建亭滩浒颜曰却金亭公闻立撤扁额曰吾宁以博名髙耶遂以异政擢为永安令有声未几卒于官槖中罄然郡守赙以木方得具殓民为巷哭方公卒之夕永安城隍祠守者夜闻驺从传呼声曰朱公新赴官相与树碑庙门曰愍徳哀思之碑至今传如罗池庙碑云太史溪懐古【溪在沙阳城外宋李忠定公谪闽寓此至今溪名太史】
　　濑流宛转抱山城父老犹传太史名莫道楚江曾被放只看闽水尚増荣吴堤桃栁多揺落艮岳莺花几代更惟有髙贤憩足地潺潺不尽古今情
　　秋日登天封塔顶
　　寳塔凌云接落霞登临秋色望中赊髙疑鹫岭三千界俯指蛟城十万家海割山青天外尽帆连树杪日边斜凭栏更欲飞升去直北祥辉拥翠华
　　陈光禄士绣
　　字伯纶吾乡西皋陈氏凡三十六族最称多才伯纶从祖山人大鲁字颖叔即撰诗史与君房三沈称七才子者也伯纶少时颖叔絶爱之尝曰是儿吾家凤雏也及长传其家学益有名与曹能始先生论诗其集见石仓选中官光禄寺署丞
　　秋夜鉴湖即景
　　放櫂恩波里追随秘监年白浮心寺月青落鉴湖天兴到将酒形忘马似船不辞狂欲死谁是谪中仙
　　同知张丹霞先生鳯墀
　　字宸宣方伯缨泉公曽孙也先生性笃孝友励亷节家世尚清白蓆门萧然常教授里中悉以脩脯给昆季陶然也妇王贤如莱妇殁后遂终身不娶未几举于乡凡三上公车罢归适先生长子锡丁中乡举次子锡麟锡寀为诸生并有名先生乃曰家学儿曹足承之吾奚仆仆从计偕也始授官出知涪州有异政逾年即迁同知兴化府初先生曾大父缨泉公尝为此郡理郡人徳之为生立祠及公至拜祠下益新栋宇立遗碑每朔望必身造祠以佐郡所行焚香上告郡中大治公复以经学授莆游二学诸生尽称名士郡人俱谓先生治行足继缨泉公虽大郑君小郑君未能过也已而改调知四川大足县甫及朞即投劾去时里人同官蜀中者王右仲先生嗣奭知涪州先伯玉海府君榯知营山俱以直道见忤一时解组论者惜之先生既归里门益身敦族谊与宗党同有无教子孙循循守亷让不愧古人先生初为诸生出时无衣及举孝亷方制一紫花布袍服之数十年每饭常盛一甆器仆夫偶损一角请易之先生笑曰三瓦不全此世间岂有完物吾不与易也其风格若此余家与张氏世有通家之好先生曾孙起宗年少称名孝亷与余交最善
　　先方伯公祠下作
　　先公祠庙此方存今日重来得扫门堕涙百年传故老遗容三世见曾孙奉尝敢较桐乡厚伏腊终思召父恩浇罢兰椒征旧事手摩碑藓尽堪论
　　解官归里门奉酬诸公见过
　　不与人间轩盖通悠然真意在篱东长蒿径口来求仲老棘门中觅蒋翁交友一伦今日事传家六籍古人风闽山蜀水频年梦难得杯盘此夕同








　　甬上耆旧诗卷二十七
　　钦定四库全书
　　甬上耆旧诗卷二十八
　　监察御史胡文学编
　　明威将军万公武
　　字世忠先定逺人大父武畧将军斌从髙皇帝起兵守滁州充义兵万户后从大将军征沙漠大战于阿鲁完河死之父钟袭以战功授宁波衞指挥佥事因家于鄞靖难兵起战死于花园公少忼忾尚气节力能超距喜读书时与郡中先辈相辩问知圣贤之学尝夜坐见月出当心皎然如白日欣然曰人心不当如是耶因名其坐处曰秋月轩旣袭官以亷直名自念大父父俱身死国事飘魂万里因作望云亭忾然北向公余每与客论古今成败见前世乱臣奸贼辄厉齿髪上立如竿客或曰论人易身蹈难公但直眎之不答永乐中黄岩大盗金躔起阃檄公往贼方据险狐鼠伏公曰母急攻徒寡人妻子为也因勒兵密以计防躔致幕中黄岩帖然士大夫俱赋诗纪其功竟以事忤监司谪戍交趾公忼忾裹一剑出门道中回书妇恭人陈使善养曺太恭人奉家训肃清闺阁不放尼媪入门又曰家中无钱可卖小马作支费俟大马下驹亦随卖用虽有数家亲戚即死不可改志求人致辱上祖惟有文书并手卷为先公所遗手泽不可被人将去文弟须送至郑先生处读书不可悮渠吾今一路作诗题画相敬纷纷岂不知文章直钱末附口号一首万氏藏其书以为世宝防征交趾公从黔国公进兵次于檀舍江时公巳病尚披甲诵唐人诗曰裹疮犹出战遂陷阵而死弟文倜傥善骑射少读孙呉书性至孝后袭兄爵其为将亷明而有威尝率舟师御倭海上大战于莲花洋海门诸处所斩贼无算获其巨舰复移守桃渚适有桂门龙夜戏潮浮海面将军乘月遥望两炬光烁烁以为贼火即引强弩射之应落其一炬不知为龙目也龙负痛翻海水数十里将军亦船没时乘潮上下为神人称曰射龙将军葢万氏自万户公至将军三世四人相继以身报国或死沙场或死絶徼外或死巨海浪中俱不得裹片骨归葬自勲臣之门所未有也子孙为招魂葬于西山人称曰万氏四忠冠剑墓
　　余尝观公侄宣威将军全藏公二家书装潢为卷先辈黄南山先生题其后曰公虽在患难中而忠笃之道始终不渝可谓毅然大丈夫矣戴南江先生亦曰读二书知万氏贤子孙必有大其后者是以余风所被三百年中名臣髙贤蔚起为吾乡勲门第一是岂偶然哉
　　交阯道中口占
　　昔骑五花马今跨一黄牛岭上猿声呌焉能止泪流
　　指挥魏公安
　　字允恭少读书长于吟咏袭宁波衞指挥佥事以其诗法传子偁是为云松先生
　　吾乡将门万氏有悔庵先生魏氏有云松先生儒将之后笃生名贤亦一时之盛也
　　竹枝词
　　瞿塘峡口放轻舟两岸猿啼乱竹秋侬意祗如山下石千年不逐水俱流
　　途中逢故人入蜀
　　巴陵千里外处处足离愁栈道猿声晚关山槲叶秋卜鸡临水镇沽酒向溪楼我亦驱驰客怜君更逺游
　　贡县口号示朱冕容
　　穷谷除残孽孤军令愈严瘴烟防有药蛮井苦无盐险处兹多歴生还未可占侍僮今日问又白几茎髯
　　咏健跳郭千戸家红梅
　　谁分异种在侯家半畆庭中照落霞海国清时人醉后酒香吹老嵗寒花
　　四皓图
　　芝草苍苍照石泉深山晦迹似神仙不知硎谷寒熟几局碁终入汉年
　　明威将军万公禧
　　字天祥别号兰窓少孤为祖姑祖心所养长袭职为将严而有法开府知其才使出守定海关任以重地时方大用之防卒公尝有家训十则里中传为名言又于便面题诗戒子意谓世事不可以一时得失遂生休戚诚有道之言也
　　戒子诗
　　不得鱼鲜收网归何须惆怅立斜晖来朝网得鱼成篓换酒无劳典旧衣
　　游击将军张公应麟
　　字伯厚本慈谿人徙家于鄞都御史楷之子也以游击将军从石亨出战大同有功世袭镇抚公家居教子昺有法昺中进士出知铅山县公贻诗戒昺昺次父韵以答里中传之昺即所谓神明御史张公也
　　寄子昺
　　阿昺为官出宰铅萧然信息喜真传官清亦饮斋中水俸薄休分堂上钱苦志但能全汝节怡情自解乐吾天先公徳业三朝重幸有遗安百畆田
　　都督万鹿园公表
　　诗见十二名家【第十一卷】
　　镇国将军万公达甫
　　字仲章鹿园公表之子也少有异禀与兄谦甫读书溪桥之上每尽一卷辄投诸溪流及覆诵不失一字稍长补诸生鹿园公使从罗念庵王龙溪钱绪山诸先生游复受业于唐荆川先生之门传其诗学后袭官督漕歴迁广东叅将时濲阳赵公志皋以忤当轴自翰林出为外台讲道于浮丘寺同官俱莫敢往公独角巾造讲席辨难交甚驩防有蜑贼剽海上当事兾张其势报首功公毅然曰若辈鼠窃遣一校缚致麾下耳何烦出兵当事意拂然公遂解组归里后海上出师所杀卤多无辜人言借借始共叹服公公旣归湖上读书西溪墓舍一时名士如焦公竑冯公梦祯屠公隆共推公为芙蓉池社长常相从言理诗律往来然公虽闲居未尝一日忘国每接邸信眎令下便否为忧喜动于顔色自矿税议起中贵人呌嚣四出公语子邦孚曰天下从此多事矣顾中外久弛兵汝曺身为将诘戎待变是其职也未几而贼起卒年七十有三公性至孝居父母丧断酒肉庐墓三年每讳日设祭思先人所嗜辄泣下鹿园公有遗妾事之如母事庶兄谦甫如父待亲族俱有恩非祭祀燕宾客不伤一物命即僮仆未尝詈为奴叱咤不及犬马生平于文史外他无所嗜好口不言财即衡量防计俱所不解以是歴官二十年薄田仅足给饘粥世所称仁人长者唯公足当之及在病中梦啖柏叶松果五内俱香次日以诗寄诸故人复作答武林黄翼庵书其词累牍至三日招禅人数辈诵梵经彻夜及东方渐白公遂逝所着曰皆非集
　　代笼鸟语
　　我本无羁物劳君爱念频飞鸣聊自适饮啄每相亲緑树无知己朱防是故人何时成羽翰花坞望来轮
　　过镇鼇山小庵
　　偶从幽巷里松下得荆扉种药秋初熟縁篱岂正肥不知茅屋外更有海云飞林叶风声细归来雨洒衣
　　赠黙
　　人生短梦里只合老禅关汲水同云出携蔬共鹿还留灯夜读易推戸晓看山尽日无人到闲吟竹屿间
　　过海上普寺
　　丹阁藏山翠深林独歩余鸟喧侵佛座蜃吐捧禅居蓑脱朝耕罢鱼敲夜梵初山扉谁为守麋鹿卧前除游万山观壁间有纯阳亲笔像及遗药尚存肃然瞻企因成一诗
　　遨游不自适亦复见仙容半壁云生袖千峰月炤松留丹犹济世厌俗尚遗踪夜半闻长啸还疑剑化龙
　　访公羣弟山中书舍
　　小牕书数帙禁足似禅关读罢听啼鸟文成看逺山桂隂侵几碧流水到门闲余亦寻幽者徘回不欲还
　　过仙芝山房
　　溪上成幽隐逾山景更清超然絶尘想静里只空明月落钟声逺蛩喧夜气生明晨携一衲窈窕又山行
　　游江心寺
　　古刹开竒胜羣峰四望遥帆樯浮浩荡尘阁起岧嶤清磬龙听法空堦月送潮衰年还浪迹犹得一停桡
　　入山采槲叶作笠
　　采槲兼携药名山一笠来穿云还倚杖步雪可寻梅仰听悬崖叶徐随绿径苔羲农今复见吟罢紫烟开
　　与伯兄憩仙芝山房
　　山居环半畆幽赏得吾真药涧飞松影梅花隔世尘短檐飞乳燕深树度行人共有丹丘约栖栖笑此身
　　游它山
　　古殿江邨上长林带晚晖艇随岩树出鳬趂浦云归苔净春波緑山深野市稀更看农事好陇穗拂罗衣
　　金陵送钱养微还浙
　　游子悲衰暮离怀嵗欲更月明车迹稳霜重褐衣轻鱼雁他乡泪云山故国情归人寒树里树外几人行
　　过山中僧舍竹里桃花盛开
　　重门竹院环深緑一树繁红向日舒芳意自怡山蝶性春光亦到野人居闲阶影落翻经处小径香飘散社余不问秦源堪住客且将踪迹混樵渔
　　马都司斯臧
　　字骏伯先世以开国勲袭宁波指挥骏伯少有才善诗古文词工书法为诸生数试于乡不第始袭世职督漕迁扬州都司以忤时宰罢归骏伯尝作南北两都赋屠长卿先生序之又作中都越都阖庐城赋及他赋四卷七起七放二卷演连珠数十首自撰无名公传髙自夸许人以其豪可方汤公譲要亦勲门中一异才也
　　小言
　　劈糖为筏恣逍遥摘髪牵车越垤峣寸竹檀栾居七子尺台缥缈锁双乔云横螘岫雨将闇风过蹄涔浪欲骄穴处青天刚半丈夜行灯火有萤翘
　　陈都司民俊
　　字公吁本名诸生恃才豪放为忌者所中学使至郡録其文在髙等而更以行黜遂弃家入长安中武进士官陜西都司复以忤事罢归所着有木阜宝尊二集
　　吾乡有湖在城中曰日月湖湖上七桥栁汀花屿诸大家楼榭俱在其中公吁尝作湖上竹枝词为里中所传今乱后风景遂不可复见毎读其诗辄低徊久之
　　山行晚宿废刹
　　层峦已度未黄昏信马垂鞭歴几邨十里松声沈野寺万峰寒色薄山门断碑文字苔全蚀破庑丹青画半存钟鼓香镫俱不事可怜闲杀白头髠
　　憩莲花庵访周涵海
　　僻径荒苔石磴赊北楼遥对北斜池莲霜早无全叶篱菊秋残有剩花钟起隔林隣佛宇舟横断岸识渔家午斋未便来香积闲坐湖干数落霞
　　日月湖竹枝词
　　郭里天开日月湖楼台岛屿俨仙都近闻防缀堪圗画一曲能如旧鉴无【湖在城中以有贺公祠亦题曰鉴湖一曲】
　　尚书桥畔秘书祠中有宗御制诗嵗嵗仲秋明月夜湖亭羣集唱新词【贺祠在陆康僖公桥畔】
　　踏青醵解杖头钱细草新堤可醉眠岙底渔家闲晒网不知何处有湖鲜【栁江烟屿一带】
　　水云亭子四宜楼楼外烟波亭外舟官府防宾游不得轻桡移泛蓼花洲【驿后四宜楼下瞰湖光郡县防客处】
　　春山衔日半城隈寒食家家扫墓回游屐但闻箫鼔近合羣争向水门来【湖堤尽处为长春水门】
　　抝花名处自何年陆浑山庄胜辋川隔岸垂杨堪坐钓水长系孝亷船【陆孝亷别业面桃花堤】
　　湖邉负郭水田多春雨农家一笠蓑夜静试慿髙处听最销魂是唱山歌【湖南大坂田】
　　湖中碧沚水粼粼司马当年此肃宾近日园林萧瑟甚双扉深阖谢游人【司马范东明先生园】
　　名园遥接日湖头飞葢曽随公子游防説内祠先相国不知太傅本风流【余文敏公祠】
　　扬雄泛赏栁依亭防圯亭荒栁不青遗墨至今人竞宝翛园无复草经【杨伯翼先生园】
　　都督万公邦孚
　　诗见林泉雅集【第二十六卷】
　　刘都司祖衡
　　字汉平官福建都司
　　雨中怀友
　　旅泊寒汀暗朝来雨气消风回潮逐舫山静夜闻刁白堕容频酌王孙不可招蛟关应咫尺莫漫叹蓬飘
　　龙山寺伏龙潭
　　龙山龙隐伏龙潭龙徳濳脩大壑南海气飞时山障白蜃烟消处水光蓝渔人撒网然松火贾客收帆近草庵我亦倦游聊寄迹夜来钟鼓礼瞿昙
　　神机营都督施公翰
　　字季鹰家世传经公少倜傥有大志家贫喜读书博通文史亦能诗兼善行书势如春山遥翠妙冠一时尝游长安为宁逺伯李成梁客更习骑射中武进士授万安守备时邹公元标以直言被放讲学里中公至执贽行弟子礼士论俱推之尝作见叅楼江上每治兵暇辄引诸名士觞咏其间迁四川都司身葺锦官故城擢云南防将善控御苗蛮境内肃然黔国沐公防事前有滇茶一株左右横覆二防值花盛开沐公置酒大召文武将吏燕集赋诗复请公为题一额公即席大书一片红云四字书法斐亹沐公命酒为夀四座尽倾擢领神机营都督佥事引疾归公家居垂二十年于宅后更起竹中精舍栖息其中山人梵客时相过从每上客至郡必先造其园亭公作仓卒主人布席奏乐童仆无声其风流若此卒年八十一子仲茂死于国事所着遗集行于世
　　赠孝子胡体师
　　亦鲜终身慕君能筑夜台青乌含土集白鹤束刍来泪及重泉彻名推百行该哀哀憔悴色垂老向谁开
　　严就卿广文过饮江楼兼柬周筠冲
　　水郭冬残木巳零孝亷官舫自离亭一尊酒散犹衔照百里人归总戴星橘柚霜悬荒圃赤鸬鷀风度晩溪腥能诗此日慙知巳漠漠江云暗栁汀
　　酬朱跃如彦成二王孙
　　别后柴门梦屡惊蹉跎戎马又餐英书来迢递缄秋色剑忆慿陵入夜鸣浦口暮云愁未絶楼头新月喜重生只慙宦拙官难调未卜梁园赋雪行
　　都司李公遂
　　字嗣良武进士官漕运都司
　　苦寒和李七木韵
　　悲风兼日夜落木战繁声午爨看无色宵筹咽不鸣氷条依注炭结趂炉生犹有寒机泪凄凄忆践更
　　题满扶翼芳园和叶六桐明府韵
　　回合林塘仄径迤名园随地足幽思城隅掩映疑无路水曲周遭别有篱转转庭台都是画疎疎花木尽成诗披帷雅见人为岳明月清尊对玉蕤





　　甬上耆旧诗卷二十八
　　钦定四库全书
　　甬上耆旧诗卷二十九
　　监察御史胡文学编
　　胡处士一桂
　　字百药万厯中诗人隐居不仕余初见甬东诗括载百药诗九首风华髙绮自然可爱为録存八首意中欿然思得尽百药诗徧觅久之复从友人闻惢泉所得其四言诗一卷竒文奥义识学兼造当是焦延夀一流为后来词人所絶无者读之惊赏弥日其思得尽百药诗文益甚旣而知百药死久矣有子曰传字麟翼亦能诗周贞靖先生束茅山中麟翼常往来其间佛灯鱼鼔时与共之麟翼来则负一槖中藏百药遗草及所辑三百年典章四方文献凡二十余帙麟翼时与人诵其父诗及它所著作欲去即负其槖去山中人无为録存副本者今麟翼亦死矣求其槖中书絶不可得余每属人入山觅百药遗草至跪请之近乃知麟翼有女嫁为农家妇在山中往问其家云前四五年尚有残藁数本在织筐中今澌裂尽矣惟钞得麟翼诗数首嗟夫百药竟巳矣夫以百药之才格义理通古今使尽出其一生所作当有可观而奄然散佚使名氏亦并不传能无惋惜虽然自数十年以来斯文板荡海内著述家盈篇巨防固有为天呉所沈为祝融所虐为长恩所不守为铁胫铜马人所蔑其刀血遂巳过如列缺弃如野烬飘如飞亷苍狗无复落在人间此正不知多少今百药犹得存此一卷诗使后世与焦赣易辞并读人风仿佛忾想其余斯犹百药之幸也且余于百药力亦尽矣
　　四言诗
　　殷仁殷丧辛不庸弃汉杰汉兴季能展使腾蛇游雾神龙难次骐骥阨车驽马何异游雾杰称阨车仁被日出于夘兎属兎宅斯惟兎宅月中聚积月出于酉鸡属鸡宅斯唯鸡宅日中聚积隂阳之精互藏其宅虽有玉壶必求盛掷虽有干将必求断划无盛之壶何贵砥阸不断之剑何有合伯
　　龟之刳肠非殻灵为麝之决腹非脐香异灵自去灵保其殻易香自去香固其脐至藏用则宜去贤乃智五运六气乾坤终始于月之初五运皆起天气先至干知大始于月之终六气皆出地气后应坤作成物水波风激心欲物触风息波止水性静渌物化欲留心不静浴未来觊觎巳往系束不风而波譬犹酖毒迫而后动过而不局善治心者如水斯足
　　鸟不甲于其羽足鱼不趾兽于其鬛足人曷自足自足者足
　　易道扶阳隂乃是抑卦位贵中贱彼乃极阳过于极虽刚吉匿隂得其中虽柔凶熄
　　闇然之章非暴使着精敛乃吐光弢则露顾鹿戴玉而角斑素即鱼怀珠而鳞紫聚谁云小物可以大喻睎骥而骥非以力别晞圣而圣非以迹説迹睎放伐天下心热力睎絶景鸣鸾不节汤武焉为騕褭焉列睎骥以徳睎圣必哲
　　心犹明镜昧者尘宿铸形之初焉有尘蓄圣人洗心其初也独君子治心其初也复庶民任心其初也戮食蟒饩防时坐飞鼠断猿亄啬胆破狼虱啮鹤防折剉青要食虎利遴不货在气非形以小制大防酒乳潄天乳哺侑亡殷牛饮败楚虎酧成礼将徳百拜三授赏为欢伯惩则祸首
　　徱防胜贼捕贼能迄强圉胜虎捕虎不屈克巳成巳胜物成物
　　文至周末烂汗云列羣言之胜微言之絶师师道道争笔战舌物极必销秦火乃爇
　　虾蟹离象外坚内妎离中含隂隂中生害故其育也子缀腹外
　　问消摇游
　　消如阳动而氷乃消揺如舟行而水自揺消也本固动也内饶游世若是体道其昭
　　狗伍突卒吠狺息歇一投以骨张牙噬龁利小人骨平居耦厥剖心沥防锱铢唐突反目争勃狠戾危卼逺小人羣逺以利蝎
　　前惟孔融气维汉厯奚与建安七子并列后有骆丞扶唐一檄奚与垂拱并称四杰谁为品目昧其优劣文章艺小倬彼大节
　　火在井中不能燎原目在足下不可视裈国之治乱日之明昏居髙则明烛逺斯尊
　　虎啸风生风生籁号虎伏风息风息籁逃止乐以敔声音不慅
　　四弦一徳
　　勇以气鼓圣人正色贤以义鼓暴君意激勇义曷分神结气即鼓者不知鼓鼓不识心手与瑟精行其侧风生于无而归于无窍受不同人闻亦殊众窍之鸣风鸣之夫众形之役化役之于风不能鸣众窍毕逋化不能役众形息吁
　　地上阳窒客隂来胁和为雨溢地下隂宻客阳来胁散为风疾雨从天降风从地出
　　飞鸟为阳食也果粱天阳气尝走兽为隂食也刍粮地隂气将
　　呉兴九里石塘即事
　　路出桑隂尽澄湖野望赊菱歌依岸栁舟影入芦花烟起迷邨白云移见日斜异乡风景在羁客倍思家
　　隐沦
　　白鹤山前住居然一隐沦豆苗分别圃槲叶防南隣荣启良多乐原思不厌贫牀头春酒熟一醉月华新从固陵江氏访硕父于来氏塾中几不得路
　　南风吹暑拂墙花一望葱菁麦陇斜江路有云连别岛野田无路到山家徘徊欲问前途马得宿慙非后至鸦相见不嫌谈夜半翻嫌此日咏蒹葭
　　桃源斋居
　　比隣喜得携琴好笑语何愁行路难天为山人开子墨客言幽谷是王官霜飞已失千林翠寒重犹存一叶丹緑酒渐深诗渐老好风吹月堕防干
　　寓里中何氏折而南縁崖水竹青翠交加
　　平生最喜寻幽胜却羡村居近緑波水鸟每从蔬径落荷香偏傍竹林多小楼罨画溪还静中夜山隂棹欲过更喜灌园人自老家家蓏翳烟萝
　　秋日西行至下坝作
　　参差原隰短长隄萧瑟芦花野望迷大树夕阳潮落半布帆流水客来齐风尘涉歴朱顔改家计荒凉白屋低才一出门归思起满怀孤闷入新题
　　壬戌十二月二日即事
　　落魄徒然老鹖冠一宵钟鼔坐来残薄云欲雨花谿暝新月初生子夜防客思纾回波九曲新诗题徧竹千竿湖邉磐石能容我且对鳬鹥尽客懽
　　儿寓西隣华氏先君寓华之西陆氏中限一水时复縁涯而语
　　野水平桥外烟光乱鸟啼回塘相对语只是隔东西
　　胡传【附】
　　字麟翼百药子也见前传
　　江行
　　蒙蒙疎雨霁隔树见人家白水侵茅屋青山隐菜花侍童捡押韵渔火试新茶入夜孤灯梦先知到若耶春江可怜色况复栁条青风定橹声细潮归水气腥中望东海云里辨南屏诗思朝霞变风尘眼一醒
　　秋夜
　　欹枕独不寐秋生明月阶虫欺久客饥鼠怨空斋故国渺鸿雁邉声愁虎豺倦游轻薄子今夜苦为怀
　　呉山人士玮
　　字濳玉号曰笨子为诸生数试有司不利遂挟其诗客都下足迹徧呉粤豫楚间笨子负才气喜与竒人魁士交人亦翕然称呉生过文江时邹南臯先生方归里门笨子上诗有曰到来天地伤多事归去江湖尚有人一时诵之邹先生为叙其游草曰文江诗选笨子老客温陵食荔支酣甚数日中作诗百首名曰荔品百咏余所见笨子诗此二种而巳闻其他著作甚多苦觅不得见客有过余论诗者曰先生甚喜笨子诗何句最佳余谓笨子诗如曰身老唤人看国色此语意极佳亦极可叹余近来看年少中竒文字自顾衰老不能为扬声辄呼诸名士读之坐上有名酒以病欲饮不得使吾友尽觞望髙崖峭壁患气不能上促同游健者造其胜俱与笨子同此怀也笨子又曰宝刀出土悬空壁老马随人看种田词义亦极慷忾
　　余録笨子荔品诗至十首其余竒句甚多更为标出如曰绣阁分香乌鹊脑房劈斧玉蟾蜍曰落日呼童收末利晚风岸帻把琅玕曰清过葡萄应更逺味超橄榄不须回曰眼见春花鶗鴂雨口甜秋实鹧鸪天曰白擎龙女将珠献红戴鸡人赛帻来曰美过豹胎难等量香于鸡舌没中邉曰军持并解甘泉浸华葢重悬佛顶珠曰夸道留人多海错还将落句划江烟曰南面湖中看昼夜东头巷底语行藏曰黄乍惊雷海笑红毛未到电村虚曰烛龙照夜分珠缀天马行空驾火流曰髪秃桂花开后见手香橙子剖前知曰闲情一防松灯照尘念三杯米汁移曰穿河贮水云为带垒石成山雾作巾此等不可尽举笨子时年巳六十余尚竒丽涌出若此闻其有品菊百咏惜未见之
　　除夕【时寓云间】
　　守嵗为团圎曰余独逺客酌酒至三更两嵗分一夕庭烧榾柮红地画平安白鸡鸣带雨声愁絶文章伯闻钱孝直陈情俞旨将父归里志喜寄赠二首
　　江上双青眼因风到掖垣谁知返戈力方遂舞衣懽云散江楼迥春生水国寛皇恩终可恃披腹尽琅玕地偏留朗月林响属飞泉老去闻竒事欢来可尽年雁行看竞爽鱼素识沈緜星纬原无秘曽为海客传
　　嵗暮思家
　　偶滞天之涯穷愁忘嵗华三年惟有泪五十反无家旅食同秋雁归心愧暮鸦不禁千里梦夜夜到梅花
　　怀友
　　我辈原无事何难四逺寻布衾垂宇宙芒屩下山林出世惟多髪忧时但有心邉关烽堠急直恐废髙吟
　　寄子
　　忍别思何处临平下第辰两湖容面热独树守家贫场屋无文字衣冠即鬼神可宁念衰老嵗晏在风尘
　　忆孙
　　念汝兄弟好别来谁解頥应门相唤客逢食各呼伊是出牵衣问今归掷果迟太平仍可待老少定欢随
　　苦雨
　　沈沈山县雨霡霡熟梅天对食心先饱摊书坐屡迁蚁檐皆见垤蜗壁半涂涎不出池塘蛤殷勤伴独眠
　　端午
　　向来真寂歴谁复报佳辰苜蓿空留客菖蒲不醉人环山梅熟雨满室地生鳞忆昔逢迎者于今白髪新
　　过景福庵
　　旅中嫌久病行药到禅关日落常归鸟云闲不蔽山尘劳无念了般若即时还兀坐忘身世青天度白鹇
　　堕牙
　　衰徴巳中嵗齿落岂相期多智惭于马贪心待至齯醉花吟未稳问月啸还竒壮志何曽改从人笑老痴
　　嵗暮杂咏
　　穆穆嵗将晏栖栖归未期短衣乘日补破牖任风吹防世应如病全生莫过痴百年鼎鼎在醒者欲何为为客只如此时时畏出门林声寒鸟集山影宿云屯世味存鸡肋生涯问犊裈终朝惟静坐大雪照黄昏谩説他乡苦他乡也自便忘形黄阁老得意白云篇茗汁山中雨罏香海外烟出门狎隣叟鹤嘴就衣牵忆自登髙后仙人若我招从龙云不断伏鹄气难销仙橘藏封蔕江鱼卖防腰安安好风景唱唱小歌谣下榻苕溪上芙容满戸庭忧时天欲堕説剑日为停古谊看凌汉髙谭喜建瓴还君天禄去藜火几时青名园时入想家酿几回倾鸟下枝头重花开醉眼晴怜才皆古意悦客度新声防得千秋事风流起后生乘月望娄江因风命小艭斯人居北郭寄傲在南诺重黄金百名齐白璧双元龙虽豪气一见巳心降此夕独愁予王孙亦索居春归先嵗底腊尽稍更余淑气随开钥辛盘见杂菹来朝应鬓改壮志复何如
　　陆侍御湖上涵虚阁落成
　　空明无处不宜人柱史楼台喜更新能事漫酬千载愿闲情且傍十洲亲山来座右时为主月到湖头亦作宾莫惜倚防同啸傲题诗王翰在南隣
　　元旦试笔
　　今朝随俗写宜春未便商歌动四隣浪説补天多炼石空传濳地有神人渔阳守戍师真老蜀道招魂鬼又新正恐江湖髙枕处夜深鸡犬亦踆踆
　　张韶州遗端砚答诗
　　笔花五采梦频频再拜髙情赠结隣南海片云分豹尾西偏剩水割龙鳞风回篠簜闲逾止雨过芭蕉静絶尘拂拭细书江海赋谁言一字卖堪贫
　　初夏柬友人
　　满庭青草讶檐齐倚杖同谁病眼迷象渚分龙云自合鼇溪无蟹月空低攒眉老子宁关酒惊骨羇人重问骊久擅南山从不借君来别扫鉴湖西
　　遣怀
　　摩空独鹄浑如葢出岫孤云更似轮米汁巳防涓滴醉水精相戒齿牙嗔情知旧雨非新雨病过初春及末春药石千金犹不贵向来地主属何人
　　过文江谒少保邹南皐先生赋赠
　　四十余年社稷身东山云物独教亲到来天地伤多事归去江湖尚有人一疏曽闻摧虎豹千秋已见上麒麟为园深谷无他好但种葵花就日新
　　赠龙华寺宗住持
　　郭外招提古木林山门一啸遇知音题诗青竹皆无语拄杖苍苔各有心夜送神灯常北炤江县螺髻独南临闲来幽赏殊难徧他日犹慿梦里寻
　　荔品
　　开门倚杖日曈昽香送千岩万壑风抱膝树根情巳适枕流石上趣谁同轻翻酒帽棃花白遥见帘衣杮蒂红不怕四闻箫鼓沸前身领过蘂珠宫
　　龙目晶荧且漫题蚌胎的皪满筐携逺人错认呼卢橘词客因之赋病棃撇却持螯金琥珀想来扪虱水玻璃夜深常得催诗月落初声两岸鸡
　　呼来竹里吃时新果识清香白蜜真愿得几回饱欲死尽将百万买堪贫初鲜味合江瑶柱久窨尊倾石冻春笑谓居停金玉道蔡家圗谱欠精神
　　红顔朱果醉酕醄虎视鲸吞兴更豪颗落火云排孔雀核堆绣字作蛴螬盲风酸雨留华屋短榻长牋放弱毫却笑杜陵馋未得蜀人举赠只樱桃
　　交嘉朱紫烂盈筐爱吃何如细品尝要识味全须带露无疑色好似经霜破除迁客隂阳火毂辘词人锦绣肠日到朗园吟数过声名为感齿牙香
　　荷墅松风最可怜小池片石任髙眠灵山倒接青棠影丹荔平烧緑野烟櫂转湖心波滟滟鱼游浦面叶田田倐逢僊子霞墩上喜过洪厓左拍肩
　　名果分尝及二毛未曽下咽豫挥毫明霞照水盘中玉甘露翻为舌上涛姊妹娇花怜并蒂弟兄幽鸟有同袍奇情赋了无人防除是兰陵卖酒豪
　　乐土炎方别有天不惟百果荔争先三收蔗课糖赢米万顷鱼秧海作田蚝柱波愁鬼脸桐城日铸霸王鞭五陵游侠皆年少惯使通番吕宋钱【五六皆闽中土语】
　　攒食争先兴未防大家评跋质青山白嗔薝卜连唇涩红笑槟榔着齿殷促膝雅尊盘席饮辟人深户映花栏怀中不律空闲过草木春秋删又删
　　翠微丽瞩此新亭醉客时倾碧玉瓶河鸟一双眠渚白海螺数防接天青泉通屋脊晴疑雨月到岩头醉又醒廿载重来图画里乱吞丹荔不曽停
　　赋得萧郎
　　南山日暖北山凉两岸花开一岸香却怪有情梁上燕教人好语到萧郎
　　雨中怀孝亷杨元章
　　萧斋有客思无涯雨浸梅根雪压花忽记玉山頺未得美人作意试琵琶
　　纤手双鬟拍拍成佳人催到不呼名天邉鸿雁如相助调转潇湘又几声
　　竹枝词
　　溪上鸳鸯太煞騃三三五五濯波来沙抟蟹欺鸡冠溜急鱼虾夹蚌胎
　　题画梅送毛君之武林
　　磅礴无人兴自豪香风为我拂霜毫几回细写孤山影絶似西陵第一桥
　　全公子大震
　　字二何洲学士次子也少负异才治诗古文词精书法身既贵公子性任诞复为呉中势人壻妇装数万二何随手而尽里中陆文虎先生最持标格独心折二何与通婚姻旣七试不利家日贫落托因作客长安中久无所遇益放浪自废其后竟客死故人家识者哀之余少时尝见二何乐府七言律十余首词甚横絶可喜及余客白下寓太常庄汉晓先生官舍中见二何数造门庄先生必为设食将彻出袖中一油楮裹其残炙去率如是其客穷至此相去三十年余始选甬上耆旧诗因忆二何诸作从里中徧索其遗草所録示率皆俳谑漫语与余向所喜絶不类久之乃自其从弟完白所得二何存集十帙之四急发而读之见其诗文襍钞畧无去取即讼词耍曲詈仆骂鬼涕唾夹慁无不録其中二何手题卷首谓万不许示人使后生辈得入其室窥见老生生平其语良是余因念二何平日诗文旣不能自慎择所仅传者又俱其晚年谑浪几使老气尽掩将来风雅岂尚有二何一坐心窃伤之乃特为洗砚正席取四帙中诗审定之唯存其本色苍健者三十首其余删抹至尽然后此老身后精响始大白于天下若自今日始得一诗人焉忆初冬梨洲黄先生相过见余选里中诗辄问所録全二何多少葢黄先生犹记文虎之言也余时尚未得二何一诗黙无以应今日始可以答黄先生矣至余少所见二何诗终无一在者乃知所亡六帙正有妙絶处行苦觅之苐余于二何诗即未得尽存其可传者而已得力去其必不可传者此则余爱二何宿心也即二何而在当许以此卷示人矣
　　四言诗
　　饮食之精草木之华集我丹田我丹所家我丹伊何铅汞丹砂客主相守如巢养鵶培以戊巳耕以赤蛇化以丙丁滋以河车乃根乃株乃实乃华书炼于日赫然丹霞夜浴于月皓焉素葩金丹自成曰思无邪
　　采莲曲
　　大把荷花细把挐不愁船小日西斜香风吹得郎心转梦也应须一到家
　　菱花秀出叶丫丫翠葢过头戴到家叶叶裁为侬袖子只余侬面作荷花
　　送万履安下第归明州
　　鲲鱼起海水瞬息千万里偶然意不得良亦嗒然巳钧弩在我手摧撞胡遽靡达人营实腹志士拊空髀咄咄深源生终焉资笑耳
　　云间每栾栾始平比寥寥余最负世僇凶闵亦荐交踸踔京邑尘亭莫解嘲仗子小吐气秋空摩健雕相与望浮云遂可屏牢骚复赖兹器为君中夜操二三弟兄情庸得昧久要
　　昔闻髙贤心登用乃滋惧张罗网四海章满公车路逆旅占扫人荷甑有不顾何至企同时起家但词赋逺大论乐生荣名宜少慕
　　礼称重其死余生殊味寡内亏罔极义外负金石雅自献七见则饮泣辇毂下君来颇复同报罢惜董贾起舞春风颠侘傺空自写区区将母情尔我一致也水西丈室地防有比肩者
　　酒壜峰歌【防州客舍面一峰甚竒土人呼为酒壜峰余日与坐对歌以记之】
　　山峰隗俄矗一个我受其朝如受贺太常修斋殊少日麯部新拜尚书大将无其下即糟丘安置风流酒人座峰下防起黄公垆峰前试唤刘白堕嗟我中年苦酣放那能咄咄书空坐隐几醄酕万古醺横酩酊千春过不妨自作醯鸡目取便亦宜葛巾涴砭耳双柑逐众携埋身一锸随方荷卧销游丝并白日醉向湘灵同楚些却笑吚吾闭戸生尚无隣眼来窥破
　　京口访王翼明遂辱三山之约
　　金沙舳舻千万艘孤舟夜惊江怒号朝登浮圗触鼇背神仙不来为我曺城西故人有王大散步寻之正愁坐指天画地感慨同相怜不异淮隂饿汝家亦有三山乎若醉莫怪全生麤登临原是丈夫事还期努力麒麟圗
　　古意
　　相逢牛饮去夜见斗寒钓叟虹为线屠家铁作肝千金酬死易一掷报恩拚世上螬蜍辈何曽挂舌端
　　舟中作
　　极想支机石时乘破浪帆精强虚竹杖潇洒换春衫鹳雀髙忘倦鸬鷀急带馋惊心惟一剑终夜不安函
　　加飱
　　每慕安贫语何人与论安狂来能扪虱愁絶即加飱貂毳嗟寒计风霜吊旅翰四方非靖日生事未宜完
　　苦忆
　　久作无家梦何堪两地身小驹丝系命【儿子阿驹】祖母鬓吹银霜气催归兴灯花绐喜神故园当菜熟堂上是何人
　　有家
　　荒荒掷嵗华三载荡天涯狼藉移双鬓间关散五蛇碪催南浦怨风送北堂嗟梦转鸡鸣犹知是有家
　　京邸步侯汝戡见留小酌韵
　　静榻寒尤下闲门昼亦扃烘春延襍卉聚海馔羣腥蒋诩容开径扬雄独勘经片时成古道端不愧沈冥
　　故西川提举玉海李府君挽章
　　吏隐何工拙驰驱蜀道难锦江回大篆盐井烛余寒鞾舄宁留犊巾车几到官茂陵有遗草好付所忠看欵客中山瓿先教主不醒斯文谁后死大雅竟沈冥肃见元龙礼愁占太白星六峰凭几处便作异常青
　　归怀
　　兰亭禹穴濶音徽万壑千岩几振衣四海虚名原误世十年丑妇解忘机几闻白石歌来烂巳惜朱顔镜里非不厌避人幽意在何时管领钓鱼矶
　　竹邉开牖复诛茅夜夜蟠虬杂怒蛟客到寒云围蜡烛酒深明月照山肴何人强欲驯龙性有主还须识燕巢容易陆沈惊嵗晩新诗加意作推敲
　　春日集陆伯奋东楼
　　委巷层城瞰玉楼登临春色共销忧髙来呼噏应须赋濶处湖天别有洲投辖肯教虚座上捉刀若个在牀头欲拚十日平原饮酒力来朝未可谋
　　报国寺双松
　　神人移植自徂徕岂是秦廷受爵材秃顶卧筛凉夜月低柯舞衬碧堦苔风霜多日随身饱鳞甲从人对面猜万壑寒涛鸣谡谡双龙长防帝城隈
　　谢侯十二汝容秘书屡见招寻兼于尊公中宪追国士之感附见末韵
　　尊酒招寻夜似年夷门主道倒还颠春依榾柮炉邉暖霜烂芙容匣底鲜楚调章章逢世难浮生日日为人怜竹林曽叹山河邈知巳悲鸣倍惘然
　　家信至有浪传余已应吏牒者率此感示
　　蛾眉羞学汉宫弯骨相宁参鹓鹭班未得捧舆先改鬓倘教受檄或开顔那能手版论西爽似有移文累北山夙昔扊扅残火在月明还伫大刀环
　　陟屺残编泪眼零空传家学是韦经犠牛未悉登何庙丘壑应须置此形白玉堂中违故简石峰顶忆青櫺可怜未报君亲意只许江湖号客星
　　李克振新葺书楼喜赠
　　莫问仙源几处花花枝艳处即君家楼檐猎猎支风软桥板低低趁水斜来去一年新社燕荣枯五色故侯登髙须仗兴公赋雉堞时容睨海霞
　　南阁成志喜
　　斋阁新成逸兴长倦游心事合商量屋梢明月低还见树顶危巢逼不妨乞巧未堪陈几簟窥林已足管牛羊谁嫌四壁无余物犹喜髙悬一鹔鹴
　　拟皖城贼遯奏捷志喜同留部诸公作
　　不常忧喜态言捷便欣然北上音何缓南来膝屡前骏功驰赫濯文徳协重草泽终麋骇山河自砺镌桐陂张胜垒皖口压雄川断后曽临操坚中故骋权股肱分要辅汤沐枕骈肩羣丑俄成歗诸城乍警久县帷幄剑数假便宜牋仍有王师战宁论国钺防捣巢停石画间党沮钩连出没浑难测来回杳莫牵神机贵尊俎妙筭后戈鋋直赖钟簴福还惟社稷縁稍防蹂晋豫复截闯秦汧穷蹙那知地狂奔永逆天游魂迷凇雾野烧等飘烟王气原留楚欢声径达燕宵衣需泮献露布走星传横赐倾周宝崇酺狭汉钱愿防彛鼎业磐石巩岩邉
　　赠汝戡
　　镆耶一片向谁明击筑声中见不平匹马斜阳殊作侠过从长是问侯生
　　天家大事万年筹坎蜗庐足自谋解道安危诸老在如今杞国费谁忧【汝戡杞人】
　　狂驰直任百年中燕市流行气作虹草莽文章终孟浪防将时事忤三公
　　呉先生应雷
　　字鼔和号曰青寰为诸生家贫授经世居甬上凡甬上诸生无不出呉先生门者先生虽日为诸生论説治经生业然几上独置杜工部集每嵗以反故纸立一册凡有所作辄书册中有事则藏诸巾箱方去即其家子弟亦不知先生日何所作也久之先生故人子及诸生与其子谋俟先生出窃发其巾箱视之则其所作诗草也纸背中淡墨秃颖几不可读因各取一册疾书之仍置箱中此后见先生裴回户庭间口吟手画始知为作诗也然终不以示人闻人论诗辄不答唯见人以诗书扇上赠人辄蹙额曰奚自苦但持一素扇相赠亦得生风奚重废笔墨为竟藏其诗至老且死终不自言嗟夫呉先生生不得与叶郑朗杨伯翼同时其目中所见鹿鹿谁足与语故宁抱其诗井枯壁坏蠧鱼饱死箧中终不肯使单章只句轻上俗人口此其力坚其志矫宁身后千百年待一人知己始出亦可谓介之甚果之甚矣去先生二十余年余始録甬上耆旧诗适允诚出宿钱氏钱氏贤者二咸戒三即先生故人子因出向所钞诗数本夜读之中有经吾友钱退山防定者允诚为惊喜録百余首来赏叹弥日即余门中向与先生往来者闻其能诗俱大诧不信嗟夫呉先生诚异人也虽然先生身后甫二十余年侯芭尚在巳有能读太如桓君山张河间者吾知先生更喜过望矣
　　感怀
　　惢惢山中桂乃与庶草殖蝼蚁穴其根生意颇局脊一朝遭运防移置宫苑侧敷荣日以鲜馨香当坐发风霜亦何劲枝干终自及君子秉本性小人量纩息美葛枯于野嘉稷委于泽抱质岂不臧赋性任所适得失原茫茫举杯对明月
　　感兴
　　荡荡仰天宇白云横野亭人生如孤蝉须当及时鸣薄翼领微风髙树扬清声一旦入秋节白露肃泠泠垂緌岂能长抱叶为干蠳神龙有奋蛰时花一枯荣造物移人意无然命独醒
　　感怀
　　严冬天雨雪寒气薄人体方朝尚偃卧帀蔽户里自分衣裳单白头忘栉洗饥叩谁家门愁忆何王醴万虑一身并郁若鱼亾水天子御北辰安知穷邨士沟壑日为隣嵗莫亦云巳
　　游目写中怀跻攀俯城郭江流半夕阳夕阳多野哭逺望令我愁天风振瓦屋嵗败人烟少村寒啼鸟独妖狐衔髑髅白鹭起丛薄安得怀葛世忘情顺里俗感喟非一端昏归意烦促
　　居恒不得志旷然兴遐思遐思在三山仙侣与追随或跨白鹿行或挟胎禽嬉沆瀣可供饭紫芝以充饥洞壑何闲闲彷佛云霞栖学道恨太晚全真方自兹安能靡尘踪熬蚁无休期堂上考鼔钟行乐当及时达者信其説徒为愚者嗤
　　萝蔓
　　萝蔓縁桑树树髙蔓亦长倾柯滴凉雨罥叶晞夕阳柔劲岂偏妒枯菀相与常所嗟物改促节入清商百卉落顔色微质何足臧桑脱尚有枝萝谢根亦伤儵忽弃捐早结轸摧中肠愿言驻阳和永永媚年光天意故叵测抚事授斯章
　　醉哉行
　　呉生好饮席天地手搦寸管皆五帝帝曰怪哉敢侮予勅使穷村闭门去闭门十日那肯静拨上南城目更骋东窥溟渤鼇出波西极昆仑鹤翻影仙人八九彷佛记腰系胡芦授丹饵食之不老百嵗生风荡入云窅然际年来种菊芳可餐亦闻益夀好人顔千枝万朶惜不得方朝采采商飇寒寒吹老鬓巳衰朽潦倒生平惟有酒陶濳本是解音人屈平岂称知味口炉头时价每苦贵眼底贫交难数对但愿沈酣吸百川客满杯浮檀板碎
　　拨闷
　　秋村蝉急槐欲黄家家刈稻早登场白首下帷谁者子田无二顷搜枯肠大儿织屦腰力伤次儿佐织眼茫茫更怜黄口哺糜汤颠倒学步号新娘街头沽酒酒价贵年年种遭亢旸天葢逺地葢长防昼见龙壑藏人生不用多叹恨且把丝竿钓晩江
　　多难
　　王国正多难书生亦解兵不堪埋虎气一拟射狼星万里将军目三杯出饯情弃繻关吏识慎尔继荣名
　　送季鹰
　　向夕江云起遥天帆影飞故人多意气此别有光辉土酒随官驿山花上客衣前程须努力休恨鬓毛稀
　　诛逋
　　国难诛逋急年饥倒槖难爨烟风断续愁眼雨潺湲巳觉豳诗苦何当汉诏寛质衣兼出贷不敢怒新官
　　吟似太目
　　贫使交情濶闲看物态新白云方闭戸红蓼正宜人不厌南山色相携小瓮春竹林犹有伴毕卓夜过隣
　　不寐
　　不寐伺晨发披衣月易西寒鸡疑失独雁岂安栖壮志成今老新诗失故题村村衣急又是暮秋期
　　遣怀
　　熟睡非吾事回回此寸肠秋蛩声太切北斗柄空长祗自愁衣褐谁堪挹酒浆百年牢落里菊又几枝黄
　　登天封塔
　　突兀出层空明州尽眼中下方疑作雨上界只生风西日沈红树东流接海宫仰髙应咫尺吾欲愬苍穹
　　月蚀
　　谁干天道忌惜此一轮盈得序恒光发非时沴气乘虾蟇何偪侧桂树本长生呼救烦愚俗终然炳夜灵皎皎初犹见团团倐巳非云留太隂节地闭小寒辉薄蚀灾时有分杪数岂微台郎如许奏警阙在垂衣
　　小圃
　　病里过残暑凉深小圃荒絶根除蔓草作意怒螳螂迟豆犹无荚秋茄不满筐暵干能抱瓮底事使人忙
　　起早
　　不寐晨兴早驱儿且赁舂雨声初歇砌日色未临水际萤三防空中鹭一双饭匙巳饱噉且得实空缸
　　啜粥
　　饥年嗟食玉新稼喜登场薄用为糜粥贫宜惜稻粱老夫兼暖胃黄口亦充肠一松下应知意味长
　　写怀
　　投老中怀恶长宵辗转频村深荒漏刻鸡小学司晨秋气雕髙栁寒声满四隣侧身户里何事不愁人
　　鉏园
　　园功久不理蚤起把鉏时力倦应知废年衰无可为白花零细草赤棘拒疎篱朋旧何人到斜阳又已西
　　负米
　　负米怜儿子家贫借舌耕频年减研糓何塾践师盟嵗熟门为倚秋干场可登云山望迢递归及慰衰龄
　　遣愁
　　天岂私贫我其如傲采薇风骚千古业藤蔓百年扉借暖吹新火防寒绽旧衣曽闻力命辨无是亦无非
　　雨夜
　　犇林风作势彻夜雨倾盆钟响欲沈寺鸡啼如隔村将无伤晚稼何以聚秋屯墙圯生多盗应违席掩门
　　拨闷
　　穷冬畏雨雪邨舍况頽然鸟入窥空廪人来责欠钱上书无一字作赋有三千祗羡厐公隐儿孙觉汝贤
　　不肯
　　不肯徼乡曲其如众所嗔须眉看巳老要胁折何人原宪无辞惫黔娄实可贫百年一具骨山石对嶙峋
　　度龙山投宿田家
　　跻险当龙碣穿幽狎虎隣天风惊万树野日侧孤轮橘柚溪邉寺鸡豚邨里人白云秋片片半落暮江津
　　雨怀
　　冥冥江上雨风起不成干柱础春蒸湿炊烟晓醸寒忍残花片了拟放酒杯寛门外何人到饥乌立树看
　　阅耕
　　东作家家急扶犂及早春水田新足雨山鸟惯催人未课三年积先劳百畆身杏花邨舍近妇饷防如宾
　　江上
　　落落南山曲孤琴寄一家白云长在戸幽鸟自啼花怀望人俱逺登临日每斜暮年无称意何处问胡麻
　　秋夜
　　落木秋风夜严城漏防长诗篇通酒性山鬼避灯光放笔人无老行歌道在狂不能撄俗虑天地信苍茫
　　过人野居
　　骋望松林暮沿河到野居楼间落照里人卧絶交余祖徳墓门表妇贤斗酒需竹栏花事讫送客步徐徐
　　夕
　　落落寄人境夕烟生野扉竹声风弃箨松影月留衣贫不休诗句闲惟占钓矶所忻尘迹絶吟啸晚成归
　　山行访人
　　秋草平郊路苍茫引望迷数家依絶巘一寺隔回溪土俗沙田芋人烟篱落鸡欲寻髙隐宿斜日石门西
　　山中访人
　　山秋来碧色步逺更前溪随意云孤出无人鸟乱啼石桥临壑起茅屋入邨低拟访幽居处松行竹个迷
　　自遣
　　白首人间世豪雄异往年酒酣犹起舞金尽只愁眠访旧门多闭干时马不前祗余衣食累数口正萧然
　　晓望
　　霜清野甸悄无人几处枫林丹业新客棹倚村修晚爨渔罾歴岸守濳鳞闲来啸咏经初腊老去栖迟惜小春节序渐穷朋旧隔晓天何处不沾巾
　　江馆拨闷
　　江云欲暮不归山倒映斜阳雨半残野水乱侵沙径出人家多掩竹扉闲辞春燕侣空泥垒近老儒生敝鹖冠嵗月似流心似醉何因忼慨一开顔
　　苦饥
　　数口萧然窘杀人此生迂拙只安贫汶阳闻道蹲鸱熟一拟移居送老身
　　孙山人仪
　　字象可世家三茅象可自田间起年十七为诸生时栎社长嘉则先生郡中名荐绅余君房屠长卿沈箕仲诸公尚无恙象可徧造其门归益精治经史学驰骋古今习国家典故旁及禆官星纬二氏家言无不搜猎数试有司不利客于京师当事欲论荐其才竟谢归象可性防介自持初学为诗不肯摹唐人音格见当世所称前七子后七子辄唾之喜在佳山水间每所过酒家梵舍常作诗题壁不署姓名时周贞靖先生方为孝防偶过某寺中见壁上句一读惊喜起拜因日诵其诗初不知所作何人也后周先生中进士出官岭外闻象可名因延与同往两人舟行相论诗甚驩一日象可出所携借竹楼集周先生发卷见有题某寺壁诗即旧所诵句也更大惊喜重起拜由是两人恨相见晚其论诗益驩凡所唱酬有一语稍近世人辄动色相告务力去之至于三濯髓方已周先生方刻象可诗粤中谓我费民间数片木传孙先生诗亦不损防防以事忤势家解官遂不果象可归卒于家年八十余闻所着借竹楼集甚多不得见唯得其清海吟二本为周先生所防定余録其不甚抝僻者得二十首
　　杂诗
　　女大不怜母花开不恋枝蚕老上山坐燕长出巢飞阿媪勿懊恼不忆嫁爷时
　　至前七日即事
　　仲冬粤暄衣袷身稀适放骸藤榻间静黙羣机释爵驯饮颒水鼠横伤巾帻牖敞入微风鼽嚏妨眠食偶听读朝报时事更堪哑涉人乘破舟争坐恣搏击澒洞波涛中望岸殊悬隔羣懵奚足矜为此沈舟恻昌黎曽有言所忧非我力
　　杏溪道中
　　兰隂郭北路砂砾垭急湍白波跳垂日峭峰推碧天是时梅雨数集浍弥原田道迷篙力窘密縴砅水牵众艇乱流济排挤相屯邅盘旋滞晷刻跌足号长年须防人语寂始觉舟去便往来緑树里抵夕霞霭鲜徙倚船舱中且玩林薄妍白头湖海客忍性成柔绵逺途甫发轫遑较延与遄
　　海口思家
　　今日天晴明川路浄如洗舟子拨波轻进程过所拟渐迎瓯海潮舟楫勚有底顿觉客肠纾眺原数窥倚入春弥月余百卉色俱起暄余斜照曛菜麦被之喜梗苍翠叶妍杉松歴可指虽云习习风拂面若拨水掀篷炙老衰緜服殊适巳因感昨在家暴阳春未巳将身就夕晖迁坐墙东几乱离向二载城野传搬徙苦罹败卒殃儿信惊满纸刑敛酿緑林猝变咄嗟尔老稚寡良筹奔携亦情理未卜破竹楼安完免抛圯屋角含桃花向谁复旖旎春熈纵溥公人命各亨否途艰汔尾将家虑从头始切近切揣量坐呆饭失匕
　　餽爵
　　野田稻未熟林爵窥官厨唧啾久檐端似妨爨仆居虽饥不茍下孰谓禽鸟愚嗟为微躯役灵蠢同饥劬固知物性在法施规岂虚案头有白饭适值黏书余取之撒庭宇聊用寛须防
　　雨晨早起
　　署楼寡酬答宴息停繁思有空性量廓静存营衞滋宵眠得美睡放体形气舒梦稀尝早寤坦襟得神怡微钟移枕薄雨绥鸡时旱久虽霂霡物情已自私搴帷览庭曙榕叶生新姿
　　舟次贺正
　　风俗他方别年华此日同异乡朋旧合联艇火烟通酬酢常移酒过从只启篷虽更新嵗月犹抱畏途忡
　　严滩
　　江山樷建徳几许不通名一日曽垂钓千秋属子陵亭台长肃穆比附亦峥嵘借问买山隐儿孙几代更【隔岸有方干墓】
　　秋日县斋即事二首
　　无人尝独坐得句且微吟到处忘蕉箑行时拣树隂怕登频望阁小卧必牵衾以此当康济嵫光缓夕沈一室户尝启孤眠榻半賖鼠昏偷砚沈蚁昼上瓶花数饮防侵瘴徐飡畏嚼砂朋侪忘我老为挿素馨斜
　　咏邑治之胜
　　龙岩仙吏宅丘壑簿书兼亏蔽树垂防轮流果荐甜鸟声尝到枕山翠日浮帘行路村村去花香匝帷幨
　　穗城气
　　孰云函载渺清海全偏众蝡何曽蛰羣芳不改年难明松栢节另辟雁鸿天文字存防气光华敓贝渊
　　晚步庭际看归鸟
　　落照射榕腹羣飞归鸟情鹰翔殊意气爵伺善疑惊觅食尝穷日投栖自逺程独怀鸥泛适浩荡易为生固村而上再值恶滩石泷倾窄湍溜怒奔几经危栗始获离险
　　水石自相噱艰危人巧投跕鸢溪失毒戒象峡方愁百感生残夜孤心折漏舟诗囊庆无恙且未顾衾裯
　　初入郡斋呈基仲
　　翩翩五马渡江城花信风吹天复晴夹道争看新太守到官只是旧书生儿童守舍供烹茗妻子留家待耦耕抗志欲追千古事扁舟记得发钱清
　　自琴水度砦头岭至禾口次唯一韵
　　笋舆登顿擦砑晷短偏遭峻岭赊涧度蚓形桥数丈山分人字路三又凿崖径偪猱縁厠卷草芦荒鸟作家一度蓝田原野辟阳坡霜后发秾花
　　恨老思家
　　壮游济胜畅平生羸老何论侪辈轻鼠伺卧坚公鬭啮虱欺眼暗肆纵横冬青变白方初授腊酒回和醸且倾得返竹楼仍稳卧百年养拙防柴荆
　　舟行口号
　　赫曦赍老赴南洲拟外形骸忘郁攸入楚去呉频计日脱章度岭复乘流草明屈曲山腰路树欵逢迎水面舟鸣鸟向人犹故国卧舱只作少文游
　　怀青壁山居
　　老来畏俗企丹丘买得云峦几叠幽奥壁经年惟半日潠田十嵗少全收自生竹栢樵逾茂不断山泉熯更流巳卜一丘繁宿草微躯瞥眼任归休
　　夕望
　　坠日余曛绻逺峰秋空晻霭定无风粤云照海黒赤半归鸟灭没来其中
　　戎文学玠
　　字孟常为诸生工诗常与家兄戒庵同入西川舟行所歴奇山水俱有诗晨夕唱酬工力悉敌其文足照蜀中今相去数十年孟常墓栢已老戒庵亦为八十公矣因出其蜀游草一卷余为録存之得十一首
　　雨中度相见岭【和工部龙门镇韵】
　　鸣泉散珠沫翠霏衣装湿风霆怒未休暴雨来何急静听松籁喧仰覩山云集两峰不相见路阻藤萝涩滑磴试屡危笻扶亦难及泪浥幽岩花似对劳人泣
　　涉溪【和杜清溪驿】
　　深山骤雨后瀑落无干渚溪溪吼怒涛急流涨几许石窄岂容舟相持戒徒侣欹侧足未定齿嗑不得语生平慎垂堂何当此险阻辛苦达荒崕隔峤猿声楚
　　登桑洲岭【和法镜寺】
　　冒暑陟崇冈登降倍艰苦篠箨翳行迹石径莓苔古盘回鸟道赊飒防羊肠聚流汗湿衣襟似沐晴霄两扪萝喘复苏风叶相吞吐屐齿笑羣岫一一低可数絶巘费跻攀自晨已及午仓皇饮松涧投笻竟忘取
　　晓度桐岩岭【和鐡堂峡】
　　岭势如旋螺仄径故斗絶昧爽戒前途下马卸衔铁蹩撑崖间两山突而裂松风振鬛来沃我隂山雪翳云泄曙光飞鸣众鸟悦层巅在按膝碎石蹶九折前峰拟暂俯攫天犹未灭何当快雨至一洗千山热
　　由桐岩晚行至朱岙【和石柜阁】
　　嶂回日欲沈霞气幻紫赤峰尊层云上徒行践水石遥睇树杪光返照荡层壁村农望烟归嗟我逺行客众鸟飞相先烟岚愕行迹路荒不容趾万岭纷相迫明灭见逺火野店傍渚泽怖魂暂以定呼醪聊自适
　　曲溪
　　村烟生晚翠野水聚空潭鸡犬逢人倨桑麻着雨甘渔归灯破暝僧定衲栖岚得近前溪泊泉声答夜谈
　　晚霁与客登浩然楼眺钱塘江
　　晴色开村树危楼俯大江潮声翻絶岸帆影落虚水与遥天合人同夕鸟双茫茫百端集形影若为降
　　新月【和杜少陵韵】
　　江月多新意舟人厌屡看孤萤新破暝惊鹊暂偷安逗水疑残照窥醸薄寒乡程慿梦到频听叶声干
　　泊巴东
　　昔行指川北今始诣巴东山县无重郭江天有断虹乱峰云欲暝官渡火初红剪烛供清话萧萧暮雨中
　　大竹道中
　　半岭云封屋千家竹作扉幽泉和石语空翠带烟飞緑转常侵面隂浓欲湿衣山行疲应接凉月续斜晖
　　度九盘岭
　　间説蚕丛险今知鸟道长人传云外响马湿雾中缰秋暑蒸蛮雨山花窜异香经营男子事回驭笑王阳
　　董公子应震
　　字百里父光宏官少司马百里有逸才工诗体中文弱虽为贵公子不喜盛车骑往来闭门扫坐所过从未尝有杂客性嗜佳山水尝与诗人泛桓溪饮它山泉访贺监黄冠谷髙咏传一时百里年少犹及从汪长文闻隐鳞诸先生杖屦卒年不满三十所传遗诗厪五七言律一卷
　　迟汪长文先生不至
　　草阁遥怜夕徘徊步緑莎空堦木叶下疑是足音过山鸟时窥席低云闇拂萝宁知天外客不肯离岩阿
　　固镇道上怀闻居士隐鳞
　　北风吹断雁摇落对寒晖野旷无人迹林空絶鸟飞清霜欺短鬓朔气薄征衣独羡闻居士津梁巳息机
　　宿防亭驿有怀
　　旅泊伤千里嗟余马欲瘏河鱼腥晚市村雨洗寒芜室冷云栖榻庭虚夜走狐美人何处在惆怅客情孤
　　同周斗文陈士服游溪下
　　春色看将晩遥岑带夕晖青帘斜酒市白鸟掠鱼矶烟树暝暝合风花片片飞到来思白社晏坐淡忘归
　　度关山
　　人从盘石上身与乱峰齐卑响舂云碓髙寒怯马蹄林疎全见日野旷不闻鸡辛苦嗟行役黄尘满鸊鹈
　　赠呉养台明府
　　龙节何来暮讴歌徧草莱氷霜随地嚼霖雨接天迥泽雉依人雊山花带郭开玺书旌异绩不负佩刀才
　　薛千仞湖楼
　　髙阁澄湖畔悠然思独清看云舒巻态听鸟有无声随意临书幌寻常对友生更饶真兴在时与白鸥盟
　　寻岩庵
　　看山意不浅扶屐且同攀树色潺湲里禽声窈窕间磴悬千尺迥僧占一峰闲归路无愁失樵人许伴还
　　过孤山
　　万松立寒翠一水澄湖碧年年车马来不改孤山色
　　徐文学阳辉
　　字元晖为诸生工诗喜学张司业李义山自称丽手亦善填词所着乐府数种唯青雀舫独传屠长卿先生有言名妓翻经老僧醸酒将军擅翰墨之府文士驰戎马之场虽非本色亦有别致元晖爱其语遂演为全本其老僧醸酒一篇更为时所赏
　　过台城
　　春草茫无际春禽若有情披荆问往迹知是古台城埜花惨不发愁云四际平鸨鸭唼废沼老桧作鬼声离宫三十六一一巢鼯鼪台前古寺暮施食坐老僧呉翁死不饿受粒先众生兴亡古所有有泪莫同倾
　　山居喜晴
　　积雨晓来霁便若物好碧霑山觜岚翠润溪脚草无心乍卷云有时忽啼鸟蚕眠桑子肥麦熟雉儿饱舂响烟外村渔唱芦中岛扶笻偶出门遥光澹渺渺
　　空田行
　　空田十月浄如扫牛背斜阳立孤鸟緑竹篱邉白板扉一道炊烟出林杪寒鸦阵阵风蓬蓬崦西村头霜叶红隔溪嘎轧水禽起渔歌声霭暮山紫
　　托宿鵞鸭村家
　　泥沙满面尘扑首两日路作一日走地冥天长暝色催乱山缺处是村口村翁见我偶停鞭便着延至茅堂前四壁虽贫无大厦犹胜潦倒穷途邉更命家人欵逺客网得鲤鱼长一尺老瓦盆浮雪蚁香折脚铛煮霜蠏赤敬客还恐扰客眠教儿今夜莫打麦明发饭罢送出村为言直北过竹墩沿江再觅便船渡顷刻可到县西路
　　苏小墓
　　数声花豸垂杨外水声决决鸣幽濑春深花落迷孤坟蔓草犹疑拂裠带桥南桥北竹如烟小魂卧处亦千年十三呉姬荡轻楫爱向西陵唱桃叶唱入重台应动心心心化作孤飞蝶
　　漫兴三首
　　髹几香残蓬户闲坐来无事且看山但逢石丈随罗拜每对桑郎一破顔云缕拥花愁态敛雨丝洒竹泪枝斑翛然倚杖踈林下兴在飞鸿杳霭间
　　红尘喜不到林中寂寂幽居小涧东莎岸云深栖断雁柴门雨歇落踈桐伤情句为穷来巧失意愁因病后空欲觅武陵一片地闲从洞口拾霜红
　　小庭独坐学跏趺恰称萧条山泽癯开帙校完讹字眼倚防撚断苦吟须闻看曲沼盈鱼婢醉听幽落鼠姑笔砚近来都废尽笑人作论学濳夫
　　此集所选止于万厯末年惟録布衣文学之诗有稍后之者正以诸君遗草散亡恐后人不得其本末宜急表扬使见于世然即如孙象可晚嵗及与周贞靖先生论诗而其为诸生尚得在沈嘉则余君房诸公之门固犹然万厯中人也
　　甬上耆旧诗卷二十九
　　钦定四库全书
　　甬上耆旧诗卷三十
　　监察御史胡文学编
　　金处士镟
　　失其字与用衡齐名
　　题楝塘李先生隐居
　　佳树森森生緑隂索居人傍小江浔暖风凉景眠畦犊明月髙枝憩水禽青子肥时春草碧紫花落尽夕流深箨冠藜杖门前路闲引逍遥物外心
　　金处士铭
　　字用信以絶句名
　　山水圗
　　幽藤细蔓落深青虹影霞光石壁明月出山空人语静芭蕉叶上动秋声
　　悠悠客梦破寒烟明月江洲思渺然鹤背忽闻横夜笛不知何处是君山
　　题画
　　小茆亭子竹风凉一卷黄庭昼漏长童子不言双鹤梦细推甲子到陶唐
　　昨夜秋声到井桐畬田香散稻花浓空山落日秋云薄人在秋云第几重
　　丰处士蓥
　　逸其字
　　中夜
　　感愤思浮海颠连正泣岐客衾孤拥夜山舍久霖时蛩响方依壁鸡声未出埘十年薪胆意无处问要离
　　全处士淳
　　逸其字
　　江口浮空阁
　　乘兴登临意爽然岩阿悬构一壶天隔邨鸡犬芒鞵底绕屋云山竹榻前更想髙飞还跨鹤若能住久即成仙柴门分付深深闭祗恐行云搅客眠
　　秋日天王寺访杨伯翼不遇
　　寒林十里听秋声踏入寒莎路几层云堕松梢邀过客霜酣枫叶卧髙僧溪舟兴尽怜空返隣酒呼来醉未能落日满山归去急何时挥麈共禅灯
　　朱处士应龙
　　字舜夔亦字近臣号东篱其时沈嘉则先生与叶郑朗论诗卢九山人与东篱论诗俱甚懽人称为明州四杰东篱醉饮海上乘月溺死其诗遂失传诸家所选东篱诗俱非其意得者余从朱氏觅得乐府一卷为録数首
　　短歌行
　　人生几何乐少忧多彼逝者日如江如河【一解】歌当以谣莫如心劳何以忘忧惟有松乔【二解】我思故人在河之濒欲往从之度涯涉津【三解】皎皎月明驾言宵征唯君之故不遑自宁【四解】桂檝兰舟泛彼中流今夕何夕载酒遨游【五解】临风鼓瑟中心弗郁弗郁者何所怀非一【六解】黄鹄髙翔日逺故乡徘徊中道风云激扬【七解】山忘其髙海忘其深智哉古人实获我心【八解】
　　悲歌
　　得书如见故人寄书如见故乡心念久客感结自伤欲留无亲好欲归无舟车忼忾不能黙泣下沾罗
　　懊憹歌
　　白航张青帆载侬欢子去风生栁树间飘扬落何处
　　桃叶歌
　　桃叶复桃叶下覆根与柯渡河今巳惯不复畏风波
　　子夜歌
　　相约采芙蓉来往湘江邉湘江雨方重无晴不见莲
　　柴处士应聪
　　字仲初屠田叔先生壻也有诗名屠长卿集首载譲柴仲初不至书即其人也所着自怡集
　　同王太史季孺登呉山饮大观亭
　　大观何处好絶壑俯东溟林密才通径天空独有亭潮来江气紫云共海峰青四顾心雄甚狂歌酒半醒
　　闻仲连招饮董母墓上得江字
　　春色正茫茫相携上钓艭桃花迷逺渡天碧影空江古墓苔侵碣荒祠树作幢一时酬此恨千载重吾邦过客都如阮山翁独似厐古今真易改意气最难降馔入银丝鲙香浮渌酒缸看松云片片步壑水淙淙飞去花无数啼来鸟一双归舟愁日暮亱雨急蓬
　　呉处士浩
　　字惟直吕中甫山人所称同里论诗首举惟直而其集失传俟觅补之
　　潮之定海
　　江楼歌罢酒方醒画舰如飞带晓星万浦晴晖蛟浪赤两关秋色虎岩青沈浮白日漂长剑汗漫神州憩小亭白髪何人犹下钓寂无车马到沧溟
　　余明经经训
　　字生超文敏公之孙也少有异才年十四以明经贡于乡至京师与屠田叔蔡子行二先生同赋诗唱酬屠蔡俱词家宿老生超年少一日而与齐名今所传蓟门游草是也未几归里门生超旣负才诞放娶妻如许允妇妇死为其家所辱因客死吴下兰摧玉折识者哀之
　　感事同田叔用拙作
　　嵗月寒仍小牛羊草不黄严凝看气象明盛在隄防播谷忧恒豫维桑计总长平生萝薜事投足恐踉跄去年西土役宵旰急羣才雨雪三邉尽英灵九庙开成功无曲突议论有登台谁决河隍水崩城竟可哀
　　宫人斜
　　絶有蛾眉恨都从此陆沈春罗芳草合秋扇夕阳深弃置空怀旧凄凉总属今犹疑待恩泽存殁见天心
　　洪光寺
　　晓色防山胜幽怡只此偏岩悬垂树迥磴断杂云还信美非尘世虚疑隔化天羣峰行欲堕旷邈识孤骞
　　清凉寺
　　鸟道盘干折松门到一区昙云几朝夕丰碣竟模糊残烧依霜叶空厨失午餔天寒増蜡浅深殿肆苍鼯
　　陈文学瑛
　　字宣逺有诗名一时词客以诗律相往来尽见集中唯宣逺与仲初所传诗絶少当更觅之
　　蔡子行先生见过出示新诗复对庭梅有咏奉酬一首
　　冬日南好翻书颇自怜忽来髙士驾喜诵白云篇心与寒花合情随幽草偏开襟取一豁吟对夕阳前
　　李处士时鲁
　　字得之沈嘉则先生与论诗延在家塾遂得交一时名士晚年更与胡百药孙象可唱酬其人诚可与言诗者也
　　访胡百药任君文不遇
　　双鸿度寥廓怅望白云层脩竹迎人近髙楼接树平鬓疎风易响衣冷酒初醒相送惟闻霰萧萧江上声
　　无壁
　　茂陵徒四壁无壁更何如竹影通羣雀藤隂走螙鱼日窥空室徧风卷一床虚剩有烟霞色朝朝落卷书
　　沈处士公孙
　　字稺侨与李得之唱和
　　久雨
　　五月经旬雨愁怀何日舒萤流郊外草螙蚀箧中书緑暗云生树溪平岸出鱼终朝无客到把酒自踟蹰
　　陈山人大鲁
　　字颖叔初余君房沈肩吾箕仲长孺诸公有甬上七子之目颖叔其一也颖叔精于史学尝上取羲皇迄于元论断其事尽为有韵之文名曰诗史闻其卷帙甚多吾友陈子逊所藏仅首卷为録二篇于此亦足徴其史学矣
　　黄帝
　　轩皇初授禅弓矢事横征五十有二载迁徙衞师兵迎日以推荚葢天乃象形调厯六术总翼徳七辅并设台圗入梦记言史载青染采辨章服躬祀亲蚕耕桴浮制舟楫蓬旋始服乘巢凤征文始游麟感木精蘂茹戒丹书灵简涵内经化理乐华胥端拱履升平空同访至道一再如广成采铜神鼎就骑龙云上升屈轶尚无防乌号未可凭愚生千载后惟闻歌徳声
　　巢父许由
　　吾道有隐见达者蹈其幽傥悉起岩廊何人卧林丘尧舜相为贵重贻箕颍羞放情山水间四岳等云浮一瓢犹自多涤耳恶来求欲饮惧污犊鞭之趋上流胡为今昔人往往重斯俦不难官稷契未易屈巢繇
　　李山人先嘉
　　字之文家在城北偏先宾父在东偏二人并有诗名杨伯翼诗所谓城东有李生城北有李生是也后以子遵贵封御史
　　东庄即事
　　髙天不碍四山青埜色苍茫草木平新水秧田斜下鹭夕阳花屿乱啼莺桥邉贳酒堪行乐陇上遗书日课耕车马不来尘市逺尽教白昼掩山楹
　　许处士震亨
　　字子长有旅游集
　　春日山中即事
　　春来长晏起林静日初晴鸟杂难慿语花多不辨名峰峦窥戸牖台榭枕江城忽抱乡关念含毫赋未成
　　呉山人柱
　　字石父少工于诗嗜酒亦喜鼔琴有名于时
　　李景洪小山筑成随赠
　　满目借云山林泉竞潇洒主人无长物随地栽梧槚羣峰晩作隂万木秋成赭适意慕渔樵放浪追风雅幽独本吾师荣辱何为者荒城雉堞云落月鱼鳞瓦聊作遂初游岂尚耆英社
　　张处士子鱼
　　字长鳞少工诗亦精篆书
　　有感
　　肮非吾事浮沈天地间道能存白日贫不妒青山嵗月容潇散风尘任往还未能逃世外空自惜衰顔
　　杜文学受泰
　　字苍舒少有诗名早殁余尝见其佳事园遗草一卷今不可觅矣
　　寄仲连
　　自爱衡门着皂冠谈风落镜湖干清斋对客无长物挿徧梧桐与合欢
　　董文学大晟
　　字扬明有歗庐集
　　晓炊
　　緑烟微竹里红叶到前隣舍晨炊动鸣禽乔树巅误疑身共弃是否偓耶钱还问山妻道胡麻熟好便
　　孤山
　　月寒天碧浸西湖鹤影归来半有无人在一樷香气里空亭占得小山孤
　　杨太学徳遵
　　字公路
　　步至郊园隣人有以新茗餽遗者
　　步转水田郁人来竹径凉当池蒲正緑隔岸栁偏长鬭雀趋藂薄啼莺近小堂比隣何雅意新茗送余尝
　　自镜水荡舟至小溪
　　窈窕澄溪路苍凉九月天岸回频下叶沙拥急奔泉野馆青帘出渔家赤网悬到来山尽暝孤寺起寒烟
　　李处士徳进
　　字退思号枳杨为人风仪秀朗喜言诗不拘声律先辈甚称之
　　雨中与隐父叔独对
　　雨竹淡无色庭梅癯有神鸟声趋耳换鹄髪上头新幽意惟春草髙怀亦古人萧萧相对处言笑任天真
　　江上
　　落日沧江上芙容未肯开小船乘水去孤篴趂风来作势当秋急移声入夜哀相看多寂莫搔首重裴回
　　庭梅
　　昨夜东风吹动初庭梅早见一枝舒但从雪后看逾老才到花时影复疎地静常容窥客座嵗寒终称防吾庐他年杖防携双鹤深向罗浮最上居
　　黄文学嘉谟
　　字英言
　　溪晓
　　山深日未出舟小一溪孤麦浪随风偃松涛隔岸呼沙明惊宿雁星没散饥乌霜鬓清潭照松松白映颅
　　董文学世登
　　字善如性至孝为诸生有名少工诗喜为竒句世居甬江干园庐花竹家有藏书客至剪韭击鲜欣然也以其学世授子守谕官戸部主事是为次公先生孙道权即吾友防子也遗诗数卷藏于家被火失传仅从诗括中録得一首为惋惜久之
　　千丈岩
　　峭壁渺难攀仰睇殊可咤仙人抚玉掌指顾移崧华女娲立太清日月走跨下雷雨闭烟光氷玉响空夜直堪起乘风翛然随羽化
　　董处士儁
　　字仲吁有亦爱庐诗
　　城眺
　　睥睨千山逺旋回万壑通城髙不碍日树小亦迎风极望人烟密孤吟海月空鸟啼犹夕照踏破翠云中
　　李文学徳孚
　　字子尹善诗画有白华轩集
　　除夕
　　客馆逢除夕乡愁觉更频囊钱看渐少緼被力逾陈嵗换慿春酒时消并腊薪人情与客意明日一番新
　　有感
　　忆昔曽从燕市游酒人聚饮日无愁羽林健士都虚籍车骑材官任白头输挽东南真竭力经营西北岂虚谋只今烽火频年急便是乡关也系忧
　　虞处士伯龙
　　字公普有担簦集
　　舟中
　　寥落明州客孤怀寄短篷江豚偏谑浪舟子但呼风归梦随流水乡书问去鸿不知今夜月千里可相同
　　陈文学来章
　　字士服有歗月楼集其人豪士也
　　醉言
　　客馈麯君殊太虐清明大醉鸬鷀杓举杯问花花不言酒正使人人可怜春隂细雨苔径滑仓庚欲唤枯桐发夜读前万卷书朝看室内釜游鱼李杜声名烛天表当时际遇何草草制科只重宋儒疏子虚长杨向谁赋髙才名徳惟王公一言落笔蛇为龙亦知肉食非长虑纷纷都向此中去青衿才士狂且贫白眼少年目摄人春风花栁年年路埋没英雄不知数平津阁废空落霞谁能干谒王孙家县官督税如哮虎蓬鬓萧萧坐环堵篱脚疎篁无力种床头雄剑强起舞不如典衣沽酒酣青天目送碧桃花下钓鱼船
　　忆事
　　万户秋声到草堂去年马首是他乡五更霜雪欺人白十月风尘刺眼黄贫比监门犹慕义醉从燕市不禁狂归来七尺浑如昨蓬鬓雄心一夜长
　　买小罾
　　小罾买出老渔家髙傍长堤浅傍沙不为贪鱼逐江岸一天春送白杨花
　　李文学徳星
　　字子五有栩栩集
　　客舍
　　一天潮拥海门东月照残更树影空啼鸟尽情催梦起不知人在故乡中
　　范文学鸿儒
　　字非凫所着茗柯集此公诗殊有老气惜未得其全集録之
　　苦雨
　　暝合天全黑云垂压短墙漏防成古篆雨脚立新篁霉色侵衣桁岚光湿印香莓苔随地緑天气近梅黄
　　夜雨忆庄天目
　　长歗灯花落萧萧独掩门流萤依菌阁鸣雨战山邨得句谁酬我支頥自忆君最怜生计拙浪迹共浮云
　　旅思
　　落日上髙树凉风吹葛巾月于今夜满仆在异乡亲客泪看花淡愁怀纵酒频蕉声与虫语偏逐苦吟人
　　中秋后一日访栖真寺
　　秋色徧江津菰蒲露气新乱山迎拄杖落叶趁行人白业吾知己青松佛作隣云心与水性彷佛悟前身
　　屠文学惟忠
　　字文将
　　田家即事
　　小圃聮茅屋疎篱防水门寒风催落木埜色散朝暾刈稻腰防出祈神社鼓喧坐看放犊去溪步入前邨
　　袁文学时起
　　字当世
　　秋夜
　　拔剑雄心在惊看去日长碧梧秋欲老虚阁夜生凉有泪虫吟砌无眠月到床今宵千种虑都作镜前霜
　　董太学应祯
　　字茂先有白璧斋集
　　虎丘晩眺
　　爱此丘中胜慿栏又夕曛水深鱼竞集径密篠难分枯树巢新鹊空台宿老云千人惟我坐瞻顾叹离羣
　　送伯龄叔就试南雍
　　八月仙槎向夕城西风吹卷暮潮生云连别浦蘼芜暗夜泊官河络纬鸣台上雨花飘客思渡前桃叶送秋声下帷应念堂垂白蚤为江都继令名
　　张文学应芝
　　字皇符
　　滩
　　逝此东归急深随春涨行不时驱雨势无到潮声破浪谁相得奔波只自惊知云碓里安坐香粳
　　章训导载道【误入】
　　字长舆沈文恭之甥也有诗名亦工于书法所着竹圃集
　　之姚江西津夜泊
　　夕阳辞古渡潮落且停艭雨气红奔电风威怒卷幢一苇航越水百里辨姚江不寐看残月清光逗短
　　李文学坤元
　　字公简其先宋名臣礼部尚书育本青州人后徙家于鄞凡八叶进士以孝友世其家至正间有曰南塘翁益擅至行始卜宅社南人称社南李氏公简即其孙也少能传家学为名诸生性至孝事父母疾不缓带居丧哀毁尽礼有兄弟六人友爱备至后分居推田譲宅惟诸兄弟所得始受其余凡六试于乡罢归乃益専心学问尝言为学在躬行但能不愧俯仰始足称儒者里中俱宗之年七十三终于家后人世多贤者
　　自述
　　兄弟尝难得吾家有六人后先惟一母吾汝不分身花月酬良夜琴尊答令辰扶藜偕出入此外复谁亲
　　宿埜寺
　　松林日暮寺偶借一龛眠檐雨难成梦灯花亦结禅空香分四座清磬肃诸天此夕闲相对劳生暂息肩
　　题扇
　　春山寂寂水徐回隔岸桃花似扇开曳杖定寻红处去却无人过石桥来
　　题画册
　　山深一路树冥冥僻处兼无鹿迹经不信有人闲布置临溪结得小茅亭
　　髙文学葵
　　字伯阳三水令瀛之子少有才夭殁屠长卿先生叙其遗草
　　山寺
　　此日遂幽寻空山落歗吟白云樵径僻黄叶寺门深十月有春气一僧多道心相看无别语不辨是西林
　　李记室徳述
　　字子述少为名诸生能诗有经世意喜抵掌谈天下事壮嵗入闽与曺能始先生徐山人称诗相唱酬因有名晩年复游塞下为开府左公记室时与论兵画竒防所向有功当事方论荐于朝防以疾卒曺能始为刻其诗闽中
　　莫春赴曺能始观察酌浮山堂限韵
　　为践浮山约穿林及曙晴岫云吞更吐川路暗犹明稍憩支笻力旋逢倒屣迎堤纡环涧曲岩迥搆台横飞栈通无际奔湍听有情蚁行临木杪雀跃见潮平漠漠隂霾重飘飘江鸟轻抠衣参古佛瀹茗品泉清洞壑形殊幻冈峦势若并暂从云磴下陡觉雨防生登阁将观荔拏舟始漾萍老柽沦浩渺平楚出峥嵘舞见松间鹤啼闻谷口莺栁绵看尽脱荷葢喜新擎总羡籓篱彻时令樵采行有容瞻广大无竞识贞诚自是天为设谁云力可成辋川何足贵梓泽亦虚营坐密觞频把谈髙语欲惊莫烟交水榭积靉散楹胜集良非偶佳篇敢后赓自兹还海上不用访蓬瀛
　　寒食
　　十载逢寒食家家火尽然却愁穷巷里先有断炊烟
　　汪山人彦
　　字穆如所着曰雌溪草堂集山人晩年尝与先公赋诗相往来尚识其名氏观海一篇最为词家所传
　　移家
　　稍于城市逺渐觉物情新溪鸟垂头立山猿接臂亲秦宫空有树渔父本无隣或恐桃花误还当一问津
　　南越舟中怀杜言开士
　　把手东林别尘踪遂逺游千山犹落木一嵗半行舟短烛飘残雨疎钟应碧流知君魂梦静寻不到罗浮与沈源美杜言登涛山观海六十韵
　　浩淼乾坤里縁萝陟宝坊披轩泛容与适意纵徜徉粉堞潮声撼青峰练影凉九州分控帯万里尽微茫直是奔元气宁容遡滥觞偶时能震地何谷不遵王受露疑无底浮天似有傍乘衰输巨壑避碍度回塘险阻蛟门设咽喉鼇柱当及秋风作浪未晓日登光形胜犹同昔萧森此一方数丸占涨汐跳沫走平冈白昼惊鳬梦寒霾失雁行收鲜归近浦濯网挂危樯积湿冲衣润沦隂合岸黄悬洲歌伐木鬻渡竞鸣榔岛濶潮鸡应流深赑屭强涛翻如峭壁澜静即康庄浪指尾闾泄虚传防穴张无繇穷地脉总道接天潢海味居民熟风波过客尝大鱼吞雀舫姹女舞霓裳蜃结孤楼迥鼇擎别屿长援琴情易写衔木恨难忘入水禽形化凝鞭石血藏扬尘説清浅满屋记沧桑方士怜徐福飞仙笑始皇当空余鸟道寥廓断鼋梁梵刹遗金鉢蓬瀛敞玉堂濳灵时出没隂火暮辉煌牛啖红莲铁人餐白石粮本非尘世界只在水云乡肉骨少轻举真如莫阐扬畏途正汹汹东海自泱泱决注频观彗炊烟遍煮霜珍竒资奥府捆载集行商盘泪鲛人泣冰蚕泉室将征多踞虎朝贡久无狼遥望鲸鲵窟还忧鱼鳖殃征兵闻羽檄移汛戒艅艎不犯斗牛象谁殱金虎鸿冥青汉冷龙蛰紫云荒一啸阳侯遁三山神瀵香翼从沈髪北愁巳散眉眶鲁氏偏逃爵任公肯钓璜呼开关九豹吹落管双凰所见银宫阙应销土胃肠烟霞因世癖傲睨觉身妨色界冥蒙老年华搏激忙蓬飘随泡聚机息共鸥翔薄俗浑皆浊吾生且独狂珠遗聊复隐蠡测能量河伯趋堪叹波臣语漫伤掀髯照尘帻回首问慈航桂树摇明镜芙容吐碧铓怀材方百六选胜岂寻常歴览真都幻登临殊未央眼前襟旷荡杯底兴淋浪襌月频挥麈佺期屡据床醉来携手去箕踞看扶桑
　　屠文学金枢
　　字西升长卿先生子也
　　悼内
　　南国名花映夜舒亭亭犹忆碧虚可怜陌上遗钿路不得重经油壁车
　　沈氏天孙附
　　字七襄宛陵人沈君典太史第三女也太史与长卿先生交甚懽遂通昏姻以七襄为西升妇七防旣归屠氏日与长卿女湘灵论诗每征事防书分题授简纸墨横陈朱蓝狼藉长卿夫人亦知文值有讽咏辄就商订焉长卿诗曰封胡与遏末妇总爱篇章但有圗书箧都无针线箱又曰姑妇欢相得西园结伴行分题花共笑夺锦句先成信一时之盛事也不数年两人相继夭殁长卿为合刻其诗行世
　　同时李氏大纯字贞君士人袁雍简之妇朱氏徳琏士人呉岳生之妇也俱能诗大纯病中怀夫壻有曰暖风却怪掀帘箔凉月何心到芰荷徳琏寄弟有曰天邉雁陈都成字壁上蜗涎宛作书并佳句足传也
　　自君之出矣
　　自君之出矣孤月鉴虚牖思君如飞花随风不回首
　　子夜歌
　　乱雨飞翔雪冻雨催春暝不念郎身寒所畏郎心冷
　　游仙曲
　　青溪白石出胡麻香暖瑶池九影花见説元都无甲子春光常住阿环家
　　宫人入道
　　曽住花前七宝台守宫玉臂映苍苔香消粉防晨匳废凉入镫幢夜雨哀鹊镜化为春月白凤裙留作野花开辟寒金在啼防尽却伴东华采药来
　　屠文学一衡
　　初名玉衡字仲椒长卿先生次子也为近体诗秀色欲掩其父
　　落日
　　旅泊真无赖羇愁任閴寥长天没归鸟古树自前朝谷暝云归壑风清水注瓢渔梁争渡口牵挽过溪桥
　　凉思
　　潋滟波光细空明藻荇牵清颷生几席凉思起楼船避世疑无地寻源别有天沧浪问渔父把钓意陶然
　　暮烟
　　暝色収残照牛羊下逺汀半笼浓淡树微见短长亭灯火千家社蒿莱田父扄萧条邨巷里牧篴不堪听
　　沈文学当路
　　字齐卿嘉则先生子而叶郑朗之壻也
　　冬日留诸友酌丰对楼
　　共倚髙楼望渺茫一杯欵欵话斜阳檐前病叶同吾老陇上疎梅为客香笋味初腴供瓦铫布袍半软衬绳床登临此防人犹健秀句分拈得雁行
　　沈文学云冲
　　字龙侯箕仲先生子叶郑朗为叙其诗
　　桑社
　　欢呼桑柘里鼍鼓弄新晴叶底清尊满花前白髪明傲然社祭酒何事汉公卿巳不胜杯杓莺啼更有情
　　送孙象可客丹阳
　　天地堪为旅行踪逐去萍乱云迷北固斜日到孤城命以安时达身因善饭轻射潮须努力聊慰故人情
　　沈文学泰漳
　　字士清长孺先生子也少为诸生晩年弃去屏居一室中即家人罕接其面有诗曰玉槎集
　　舟进小溪
　　错记邨南路循涯到北沟水扶溪石走鱼冠荇花浮鸟语争传夕松声乍报秋道迷何处问渔艇隔前洲
　　愁雨
　　原田垂可获夹日雨緜緜稻是眼中饭人看头上天囷中虚哄鼠爨下待生烟共向邨祠祝能晴尚有年
　　蒋文学之驎
　　字龙友余君房先生外孙也有纪游集
　　鹿田寺
　　崒嵂倚层霄山空木叶凋石僵田卧鹿寺古径通樵折茗甆中供前峰座上朝慿髙吊玉女桂隐若为招
　　三河夜泊
　　白马嶙峋俯睦城三河古戍旧时名夜来风雨溪声发似为将军洗甲兵
　　戴处士兴世
　　字日观
　　登棚墟岭
　　峻岭不可极窄步难为前数里盘松萝百折愁攀援蹈险力巳疲获竒心自偏双鞵乱云脚满眼生髙烟苍崖挂残雨红壁飞鸣泉石堕不到地峰攒尽划天明河向下转帝语从空传□鬽白日出山防当道眠杳杳闻吹笙兾得逢游仙下岭发长歗两腋风翩翩拂衣坐白石松防起昼寒
　　周文学朝俊
　　字夷玉少有才为诗慕李长吉亦工填词所撰有李丹香玉人红梅花十余种惟红梅花最传先伯父玉海府君为蜀中营山令县在万山中地最僻初至县中士大夫具酒延令君奏乐伶人呈剧目所列三本复前白云唯红梅花可登场后先公官岭外每宴客诸伶人无不唱红梅花者其为世盛传若此
　　野田行
　　落日西山头野田秋草没羣乌噪夕晖荒畦吊古穴树老白杨根草渍青狸血凄澁寒塘风苍凉孤冢月当时泉下人曽此痛死别
　　雪中屠田叔先生门
　　白雪下葳蕤饥乌隔树窥先生眠未起小子立多时骏骨伤寒素春姿老冻棃痴奴不解事呵手弄氷丝
　　冯文学元翀
　　字羽上通判应奎之后也亦能诗有读书楼草
　　怀旧
　　南郭怀陈子痴狂亦可怜尽将诗度日不问橐无钱落日寒城古荒坟宿草纒传家犹有业应待子孙贤
　　袁文学庆裕
　　字章卿博学有诗名所着葟荂溘然二草
　　饷午石门馆中次壁间某工部韵
　　怪石截虬屯谁开霄畔门帆樯渺若驶鸢鹗傥为阍老我乘危履迷魂失故邨清风一披拂穆尔破幽昏
　　杨文学徳遴
　　号苎翁
　　连云栈
　　艰难云栈马辛苦野邨餐堕胆跨三坌惊心渡七盘午过麦饭冷更尽草牀寒逺愧王阳辙回将膝下懽










　　甬上耆旧诗卷三十

　　钦定四库全书　　　　　集部八
　　四六法海　　　　　　　总集类
　　提要
　　【臣】等谨案四六法海十二巻明王志坚编志坚有读史商语已着録秦汉以来自李斯谏逐客书始防缀华词自邹阳狱中上梁王书始叠陈故事是骈体之渐萌也符命之作则封襌书典引问对之文则答宾戏客难骎骎乎偶句渐多沿及晋宋格律遂成流迨齐梁体裁大判由质实而趋丽藻莫知其然而然然实皆源出古文承流递变犹四言之诗至汉而为五言至六朝而有对句至唐而遂为近体面目各别神理不殊其原本风雅则一也厥后辗转相沿逐其末而忘其本故周武帝病其浮靡隋李谔论其佻巧唐韩愈亦龂龂有古文时文之变降而愈壊一滥于宋人之启劄再滥于明人之表判剿袭皮毛转相贩鬻或涂饰而掩情或堆砌而伤气或雕镂纎巧而伤雅四六遂为作者所诟厉宋姚铉撰唐文粹至尽黜俪偶宋祁修新书至全删诏令而明之季年豫章之攻云闲亦以沿溯六朝相诋岂非作四六者不知与古体同源愈趋愈下有以启议者之口乎志坚此编所録下迄于元而能上溯于魏晋如勅则托始宋武帝册文则托始宋公九锡文表则托始陆机桓温谢灵运书则托始于魏文帝应防应璩陆景薛综阮籍吕安陆云习凿齿序则托始陆机论则托始谢灵运大抵皆变体之初俪语散文相兼而用其齐梁以至唐人亦多敢不甚拘对偶者俾读者知四六之文运意遣词与古文不异于兹体深为有功至于每篇之末或笺注其本事或考证其异同或胪列其始末亦皆元元本本语有实征非明代选本所可及据其凡例虽为举业而作实则四六之源流正变具于是篇矣未可以书肆刋本忽之也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书　　　　　集部八
　　四六法海目录　　　　　总集类
　　卷一
　　勅
　　诏
　　册文
　　赦文
　　制
　　手书
　　徳音
　　令
　　教
　　防问
　　卷二
　　表上
　　卷三
　　表中
　　卷四
　　表下
　　卷五
　　章
　　劄子
　　状
　　弹事
　　牋
　　启上
　　巻六
　　启下
　　卷七
　　书上
　　卷八
　　书下
　　颂
　　移文
　　檄
　　卷八
　　露布
　　牒
　　诗文序
　　卷十
　　宴集序
　　赠别序
　　城山序
　　记
　　史论
　　论
　　卷十一
　　碑文
　　志铭
　　卷十二
　　行状
　　铭
　　赞
　　七
　　连珠
　　志
　　哀册文
　　吊祭文
　　判
　　杂著




　　四六法海原序
　　魏晋以来始有四六之文然其体犹未纯渡江而后日趋缋藻休文出渐以声韵约束之至萧氏兄弟徐庾父子而斯道始盛唐文皇以神武定天下在宥三十余年而文体一遵陈隋盖时未可变耳永徽中人主优礼词臣时则有燕许鸿轩崔李豹别而英公一檄竟出自草泽手当时人才何其盛欤至于防习既久遂成蹊径文移批荅賔主谈谐辄用耦语此亦天地间不得不变之势矣然昌黎文初出即裴晋公亦骇而弗许盖习尚之渐人也如此河东之为文则异于是壶子时见杜权糠粃犹为尧舜吾师乎吾师乎宋之四六各有源流谱派袁清容自言能一一辨之今此诸集已不能尽致撮其大要蔵曲折于排荡之中者眉山也标精理于简严之内者金陵也是皆唐人所未有其他不出两公范围然类能自畅其所欲言低昂绚素各成伦理有足喜者大抵四六与诗相似唐以前作者韵动声中神流象外自宋而后必求议论之工证据之确所以去古渐远然矩矱森然差可循习至其末流乃有诨语如优俚语如市媚语如倡祝语如巫或彊用硬语或多用助语直用成语而不切叠用冗语而不裁四六至此直是魔罥所当亟为澄汰不留一字者也是编始于乙丑之秋成于丙寅之冬初题曰耦编今年春友人张徳仲加以编辑梓行之仍改为法海法取轨持海喻广大夫欲泛藻海之波而饬词坛之法则此编亦嚆矢也哉天启七年暮春日珠坞山农王志坚题







　　四六法海凡例
　　近来书刻全不雠较岂惟不较又从而妄改焉听然之为听然捭阖之为押阖操觚家遂沿习不改凡如此类笑端不一又其甚者厌舂容大篇而以意删之独不日鹤胫虽长断之则悲乎是编以文选艺文类聚文苑英华唐文粹宋文鉴文章正宗元文类荆川文编广续二文选为主而叅之以诸家集及正史野史所载凡一切讹谬相仍之书槩不因袭有所订正间为别白聊自附于诤友云尔
　　知人论世分眀拈出千古读书要防吾辈读前人著作于其生平颠末茫然不知当必有夷犹不自快者至文中用语或有所指如贡甫李代桃僵厚之横水眀光之句若不知其繇竟作何理防是编于作者略为考究表其梗槩惟一代显人灼然耳目者不赘及时事与文相关者亦载诸篇末志传之文与正史野史异者聊出鄙意折衷之自惟啓多所不详若夫润泽以俟君于是编虽自为一书然大抵为举业而作故入选宁约无滥凡文体题目不甚相远者但存其尤余不得不忍情割爱惟是俗学相传有一种议论谓无用之书不必读无用之文不必看果尔则腐烂后塲之外皆可束髙阁乎不知今人所规摹之程墨皆从古人陶铸而出熟读古人书不知有防许程墨在也夫弃阡陌而守囷仓已为愚矣弃囷仓而守釜甑弃釜甑而守残杯冷炙不亦愚之愚哉凡吾同志当相与力破此惑
　　文章趋尚大抵时运使然质文损益自相乗除非必后人之胜于前人也韩栁不轻王骆欧苏不轻杨刘岂惟厚道直是虚心读诗未有刘长卿一句己呼阮籍为老兵则皇甫氏己痛心而嫉之矣或云文人相轻余谓但恐未是文人耳若是文人见得古人真处方将低囘翫味之不暇况敢相轻乎不佞生而少文不敢阑入词塲然于相轻之习深觉其无味是编务在兼收虽经名家掊击如所谓元无文者不废摉采惟应酬滥套之文槩置不录
　　真氏正宗于宵人著作多不入选或细书附载以示排抑此一段秇林斧钺凛然不可干矣不佞谫劣固不敢当此任间尝思惟古之宵人往往胸有武库笔有涌泉后之自命为正人者试与笔舌相当不知还有愧否夫桑间埒于二南秦誓嗣乎周典政不必斤斤分别而亦何尝不分别乎不独此也法车大智同为纸上之尘竒章賛皇并饱箧中之蠧推此类言之因果自为轮旋是非竟在何处此不佞编集微防也拈出商之
　　萧氏文选槩标作者之字真氏正宗则称号称諡极为雅驯但年代既遥人数亦杂若用往例则初学之士有杳然不知为何许人者今一槩称名而考其字号官諡附于篇末惟帝王稍别其称亦尊尊之体然也
　　骚赋及诗于举业不甚切用兹槩未入窃自附于阙如之义

　　钦定四库全书
　　四六法海巻一　　　　　明　王志坚　编与臧焘勑【宋武帝】
　　顷学尚废弛后进頽业衡门之内清风辍响良由戎车屡警礼乐中息浮夫近志情与事染岂可不敷崇坟籍敦厉风尚此境人士子侄如林眀发摉访想闻令轨然荆玉含寳要俟开莹幽兰懐馨事资扇发独习寡悟义着周典今经师不逺而赴业无闻非惟志学者鲜或是劝诱未至邪想复之
　　焘为太学博士防右将军何无忌军事随府转镇南将军髙祖镇京口与焘书
　　释名曰勑饰也汉制度曰帝之下书有四一曰防书二曰制书三曰诏书四曰诫勑缃素杂记谓唐以前帝王命令尚未称勑谓千字文勑员外郎散骑常侍周兴嗣次韵勑字乃梁字真谬説也
　　梁武帝与谢朏勑【沈约】
　　吾以菲徳属当期运鉴与吾贤思隆治道而眀不逺烛所蔽者多实寄贤能匡其寡闇尝谓山林之志上所宜激贪厉薄义等为政自居元首临对百司虽复执文经武各厥职羣才竞爽以致和美而镇风静俗变教论道自非箕颍高人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不以汤有惭徳武未尽善不降其身不屈其志使璧帛虚往蒲轮空归倾首东路望兼立表羲轩邈矣古今殊事不获总驾崆峒依风问道今方复引领云台虚已宣室纡贤之愧载结寝兴
　　朏字敬冲庄之子建武中与何并徴不至梁武初再徴又不至遣王果敦辟朏朏谋于绐曰兴王之世安可久处朏遂出以此颇失众望然朏初为吴兴太守颇事聚敛至以鸡卵赋人收鸡数千使终身不出亦不得为髙隐也
　　幸新丰及同州勑【苏颋】
　　勑虞之四朝且编区寓汉之三辅本同京师善于古者考于今发乎迩者应乎逺若顺豫之事缺则紊于王制巡游之典备则虑于人劳朕受命膺期励精设教幸乾坤幽赞风雨咸若百物既阜三农已登同颖荐于宗庙双穂生于郡国我无大桀实欣于歳取人有小康未果于时迈但左翊之地近入黄图新丰之邑甫邻青绮山川宫馆咫尺相望欲过灞亭而渉经沙阜而临渭见彼耆耋问其疾苦察长吏之政恤黎甿之寃盖所以展义陈诗观风问俗始自畿甸化于天下宜以今月二十五日幸长春宫停五日缘顿所须并令所司支备一事以上不得干扰州县发日唯量将飞骑万骑行更不须别遣兵马及妄有科唤朕此行之处不得进奉在路有称寃苦州县不能疏决者委御史金吾收状为进各勉所职副朕意焉
　　开元二年九月戊申上幸骊山温汤此九月十一日勑也中间犹有顾虑假托以后嵗嵗游幸至于山顶千门红尘一骑则无复此等想矣
　　答王缙勑【唐代宗】
　　勑卿之伯氏天下文宗位厯先朝名髙希代抗行周雅长揖楚词调六气于终篇正五音于逸韵泉飞藻思云散襟情诗家者流时论归美诵于人口久郁文房歌以国风宜登乐府眎朝之后乙夜将观石室所蔵殁而不朽栢梁之会今也则亡乃眷棣华克成编录声猷益茂叹息良深
　　缙进表云臣兄文词立身行之余力常持坚正秉操孤贞纵居要剧不忘清净又云曲承天鉴下访遗文魂而有知荷宠光于幽穸没而不朽成大名于圣朝赐太和公主勑【李徳裕】
　　勑姑逺嫁絶域二十余年跋履险难备罹屯苦朕每念于此良用惘然恭惟太皇太后春秋已髙慈爱深厚比者望姑朝谒再叙悲欢倐已嵗暮寂无音耗想姑见旧国之城邑能不销魂望汉将之旌麾必当流涕今朔风既至霰雪已零絶国萧条固难久处旃墙罽幕何以御冬肉饭酪浆且非适口朕抚临万宇子育羣生一物未安终食三叹况姑累年漂泊何日忘懐想姑髙眀必是悬鉴姑承宗庙之余庆为王室之懿亲先朝割爱降婚义宁家国谓囘鹘必能侮御安静塞垣使边人子孙不见兵革射猎者不敢西向畏轩辕之台今囘鹘所为甚不循理蕃浑是朕之人百姓牛羊亦国家所有因依汉地遂致蕃孳囘鹘托以私雠恣为侵掠每马首南向姑得不畏髙祖太宗之威灵欲侵扰边疆姑得不思太皇太后之慈爱为其国母足得指挥若囘鹘能不禀命则是弃絶姻好今日以后不得以姑为词若恃我为亲禀姑教令则须便自戢敛以继旧欢想姑以朕此书喻彼将相令其知分更不徇非塞外祈寒且无丝纩朕每御裘服则思彼未授衣岂可囘鹘诪张遂忘亲爱今寄冬衣若干具如别录
　　太和公主宪宗女也于武宗为姑开成末囘鹘为黠戛斯所破可汗兄弟嗢没斯等率其众抵天徳塞下会昌中边将欲击之以求功李徳裕请严兵备之俟其攻犯城镇然后以武力驱除又言囘鹘破亡公主未知所在若不遣使访问则谓国家降主本非爱惜既负公主又伤虏情请遣舍人赍诏诣嗢没斯令达公主兼可卜嗢没斯逆顺之情因遣使赐公主冬衣命徳裕为勑书徳裕用石雄为天徳都团练副使其后囘鹘侵振武雄破之于杀胡山迎公主以归自囘鹘至塞上及黠戛斯入贡每有诏勑武宗多命徳裕草之徳裕请委翰林学士武宗曰学士不能尽人意须卿自为之
　　大荒西经曰大荒之中有轩辕之台射者不敢西向射轩辕之台盖敬黄帝之神也书中语用此
　　赐陕西西路沿边经畧招讨都部署司勑【宋祁】
　　朕防军旅之苦宠边陲之良事从优寛情无怜爱至于常愆细过并许功除烦文苛法罕由吏议昨滕宗谅张亢并缘事任合给公用库钱俾其宴享賔僚犒饫军伍而乃用度无艺簿领失防阳托贸营潜有牟入攸司上言遣使即推如闻逮系颇多鞫劾弥广本其冗费宁足深诛已罢案穷悉令原贷其滕宗谅等止免一官量降差遣虽屈吾法期慰士心且夫尽用市租美推赵将来从我取谊表汉臣每慕前风大体尚虑诸道帅守便以兹事为惩或损狭饩牵或裁量药饵茍存畏避谓免讥弹胡益至公亦非朕意但当循经费之式去自润之私取仰于官均恵于众由兹底绩夫何间然安节坦懐母或疑惮
　　宗谅字子京河南人元昊反除知泾州范仲淹荐以自代擢天章阁侍制徙知庆州御史梁监奏宗谅在泾费公钱十六万贯遣中使捡视乃始至日以故事犒诸属羗又间遗游士故人宗谅恐连逮因焚其籍仲淹时参知政事救之止降一官知虢州徙岳州稍还苏州卒卒之日家无余财
　　劝农访民所疾苦诏【沈约】
　　门下执耜蹔蹇则如悬比室乗机或惰则无褐终年非怠非荒虽曰王道不稂不莠实寄民和顷嵗多稼无麦遗秉如积而三登之美未臻万斯之基尚远且风土异宜百民舛务刑章治绪未必同源妨本害政事非一揆冕旒属念无忘夙兴可严下州郡务兹耕殖相亩辟畴广开地利深树国本克阜民天又询访狱市博听謡俗伤风损化各以条闻无使瘥瘼之苦载兴比屋主者详为科格称朕意焉
　　此隆昌元年正月诏也考其行事无乃大谬为治不在多言信夫
　　天嘉六年脩前代墓诏【陈宣帝】
　　梁室多故祸乱相寻兵甲纷纭十年不解不逞之徒虐流生气无赖之属暴及徂魂江左肇基王者攸宅金行水位之主木运火徳之君时更四代嵗逾二百若其经纶王业缙绅民望忠臣孝子何世无才而零落丘山变移陵谷咸皆翦伐莫不侵残玉杯得于民间漆简传于世载无复五株之树罕见千年之表自大祚光啓恭惟揖让爰暨朕躬聿脩祖武虽复旂旗服色犹行杞宋之邦车马巡游眇瞻河雒之路故乔山之祀苹藻弗亏骊山之坟松柏恒守唯戚藩旧垅士子故茔掩殣未周樵牧犹众或亲属流负土无期子孙防灭手植何寄汉髙留连于无忌宋祖惆怅于子房丘墓生哀性灵共恻者也朕所以兴言永日思慰幽泉维前代王侯自古忠烈坟冢被发絶无后者可检行脩治墓中树木勿得樵采庶幽显咸畅称朕意焉
　　令百僚举士诏【陈后主】
　　旁求俊乂爰逮侧微用道和羮是隆大厦上智中主咸由此术朕以寡薄嗣膺景祚思所以登显髦彦式备周行但空劳宵梦屡勤史卜申旦凝虑丙夜损懐岂以食玉炊桂无因自达将懐寳迷邦咸思独善应内外众官可各荐一人以会彚征之防且取备小大之用其有负能仗气摈压当时着賔戏以自怜草客嘲以慰志人生一世逢遇诚难亦宜去此幽谷翔兹天路趋铜駞以观国望金马而来庭便当随彼方圆饬之矩矱
　　武徳二年春月甲子下诏【唐髙祖】
　　释典微妙净业始于慈悲道教冲虚至徳去其残暴况乎四时之禁毋伐麛卵三驱之礼不取顺从盖欲敦崇仁恵蕃衍庶物立政经邦咸率斯道朕祗膺灵命抚遂羣生言念亭育无忘鉴昧殷帝去网庶踵前脩齐王舍牛实符本志自今每年正月五月九月十直日并不得行刑所在公私宜断屠杀
　　按此即佛典所谓年三长斋月六斋也唐时此三月中断屠宰宴会故士大夫履任不用此月今此説尚行而断杀废矣
　　贞观年为战阵处立寺诏【唐太宗】
　　有隋失道九服沸腾朕亲总元戎致兹眀罚誓牧登陑曽无宁歳其有桀犬婴此汤罗衘须义愤终乎握节各徇所奉咸有可嘉日往月来逝川斯逺虽复项籍致命封树纪于丘坟鲍信捐生丹青着于图象犹恐九泉之下尚沦鼎镬八难之间永纒氷炭愀然疚懐用忘兴寝所以树其福田济其营魄可以建义以来交兵之处为义士凶徒殒身戎阵者各建寺刹招延胜侣望法鼔所振变炎火于青莲清梵所闻易苦海于甘露所司足量定处所并立寺名支配僧徒及脩院宇具为事条以闻称朕矜哀之意也仍命虞世南李百药禇遂良顔师古岑文本许敬宗朱子奢等为碑铭纪功业
　　洪武中召天下名僧为佛会于钟山普荐阵亡将士上亲赴防礼佛感雨花之瑞宋潜溪记述甚详合此诏观之命世真人未有不归诚觉王者此必有内契于心者矣
　　举防吏诏【宋太宗】
　　周听治以六计防善居先汉辟士以四科清白为首朕均知有俊诞保受民惟前代廸厥官不肩好货凡正人羞其行庶防成风尝赐札以律贪复作铭而申训曽是在位犹从匪彝鞭鞾不已而宠赂章簠簋不饰而节行缺退食鲜羔羊之操虐民多硕鼠之讥念激浊在于扬清而瘅恶莫如彰善神爵奬朱邑之洁治盛循良开元旌王丘之防风移苛娆一贤蒙擢百辟向方肆公道之天开闵頽波之澜倒克正罔敢弗正既昭徳以塞违进良以率不良与励精以更始咨尔承休之彦体余美俗之懐防欲得其真公选洁脩之士举皆贤于已博询操履之源内则如光禄之荐王嘉外则如河东之察王覇人之有猷有守具以实言予其懋赏懋官亦克用劝故兹诏示想宜知悉
　　此篇旧本不着何朝按太宗尝因孟昶仪石铭摘取四语诏刋诸石此云作铭申训以此考之当是太宗时诏也
　　宋公九锡文【无名氏】
　　朕以寡昧仰纉洪基夷羿乗衅荡覆王室越在南鄙迁于九江宗祀絶飨神人无位提挈羣凶寄命江浦则我祖宗之烈奄坠于地七百之祚翦焉既倾若渉巨海罔知攸济天未絶晋诞育英辅振厥弛维再造区防兴亡继絶俾昏作眀元勲至徳朕实攸赖今将授公典防其敬听朕命乃者桓肆僭滔天泯夏拔本塞源颠蹶六位庶僚俛眉四方莫恤公精贯朝日气陵虹蜺奋其灵武大殱羣慝尅复皇邑奉歆神祗此公之大节始于勤王者也授律羣后顺流长骛薄伐峥嵘献防南郢大憝折首羣逆毕夷三光旋采旧物反正此又公之功也出藩入辅兹保弼阜财利用繁殖黎元编户嵗滋疆宇日啓导徳眀刑四境有截此又公之功也鲜卑负众僭盗三齐介恃遐阻仍为边害公搜乗秣马夐入逺疆冲橹四临万雉俱溃拓土三千申威龙漠此又公之功也卢循祅防伺隙五岭侵覆江豫矢及王城国议迁都之规家献徙卜之计公乗舆南济义形于色运竒摅畧英谟不世狡寇穷衂丧旗宵遁俾我畿甸拯于将坠此又公之功也追奔逐北扬旍江濆偏旅浮海指日遄至番禺之功俘级万数左里之捷鸟散鱼溃元防逺窜传首万里此又公之功也刘毅叛涣负衅西夏陵上罔主志肆奸暴公御轨以刑消之不日罪人斯得荆衡宁晏此又公之功也谯纵怙乱寇窃一隅王化阻阂三巴沦溺公指命偏帅授以良图陵波凭湍致届井络僭竖伏锧梁岷草偃此又公之功也马休鲁宗阻兵内侮驱率二方连旗称乱公投袂星言研其上畧江津之师势逾风电囘斾沔川实繁震慑二叛奔迸荆雍来苏此又公之功也永嘉不竞四夷擅华五都倾荡山陵幽辱祖宗懐没世之愤遗甿有匪风之思公远齐阿衡纳隍之仁近同小白灭亡之耻鞠旅陈师赫然大号分命羣师北狥司兖许郑风靡巩洛载清百年榛秽一朝扫涤此又公之功也公有康宇内之勲重之以眀徳爰初发迹则竒谟冠古电击彊祅则锋无前对聿宁东畿大造黔首若乃草昧经纶化融于嵗计扶危静乱道固于苞桑蠲削烦苛较若画一淳风美化盈塞区防是以絶域献琛遐夷纳賮王畧所亘九服率从虽文命之东渐西被咎繇之迈于种徳何以尚兹朕闻先王之宰世也庸勳尊贤建侯胙土褒以宠章崇其徽物所以协辅皇室永隆藩屏故曲阜光啓遂荒徐宅营丘表海赐履有闻其在襄王亦赖匡霸又命晋文备物光赐惟公道冠前烈勲髙振古而殊典未饰朕甚懵焉今进授相国以徐州之彭城沛兰陵下邳淮扬山阳广陵兖州之髙平鲁泰山十郡封公为宋公锡兹土苴以白茅爰定尔居用建冢社昔晋郑啓藩入作卿士周召保傅出总二南内外之任公实兼之今命使持节兼太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第五左竹使符第一至第十左相国位无不总礼絶朝班居常之名宜与事革其以相国总百揆去录尚书之号上送所假节侍中貂蝉中外都督太傅太尉印绶豫章公印防进扬州刺史为牧领征西将军司豫北徐雍四州刺史如故公纪纲礼度万国是式乗介蹈方罔有迁志是用锡公大路戎路各一牡二驷公抑末敦本务农重积采繁实殷稼穑惟阜是用锡公衮冕之服赤舄副焉公闲邪纳正移风改俗陶钧品物如乐之和是用锡公轩县之乐六佾之舞公宣美王化导扬休风华夷企踵逺人胥萃是用锡公朱户以居公官方任能网罗幽滞九臯辞野髦士盈朝是用锡公纳陛以登公当轴处中率下以义式遏寇雠涤除苛慝是用锡公虎贲之士三百人公眀罚恤刑庶狱详允放命干纪罔有攸纵是用锡公鈇钺各一公龙骧鳯矫咫尺八纮括囊四海折冲无外是用锡公彤弓一彤矢百玈弓十玈矢千公温恭孝思致防禋祀忠肃之志仪刑四方是用锡公秬鬯一卣圭瓒副焉宋国置丞相以下一遵旧仪钦哉其秪服往命茂对天休简恤庶邦敬敷显徳以终我髙祖之嘉命
　　宋初一切文翰皆谢晦任之此当是晦笔文颇髙亮从来选者皆不及兹从南史录出○册文中所称功业惟宋祖皆有实迹齐梁以后若有若无而已册陈王九锡文【徐陵】
　　大哉乾元资日月以贞观至哉坤元凭山川以载物故惟天为大陟配者钦眀惟王建国翼辅者齐圣是以文武之佐磻溪蕴其玉璜尧舜之臣荣河镂其金版况乎体得一之鸿姿宁阳九之危厄拯横流之碣石扑燎火于昆岑驱驭于韦彭跨蹍于秦晋神功行而靡用圣道用而无名者乎今将授公典防其敬听朕命日者昊天不吊钟乱于我国家网漏吞舟彊胡内赑茫茫宇宙惵惵黎元方趾圆颅万不遗一太清否亢桥山之痛已深大寳屯如平阳之祸相继上宰膺运康救兆民鞠旅于滇池之南扬旌于桂岭之北悬三光于己坠谧四海于羣飞屠猰防于中原斮鲸鲵于蒙汜荡宁上国光啓中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乗间推纳藩枝盗假神器冢司昏挠旁引寇雠既见贬于桐宫方谋危于汉阁皇运已殆何殊赘旒中国揺然非徒如线公赫然投袂匡救本朝复莒齐都平戎王室朕所以还膺寳厯重履宸居挹建武之风猷彰宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指祅垒洞开白羽才防凶徒粉溃非其神武久丧南藩此又公之功也大同之末边政不脩李贲狂迷窃我交爱敢称大号骄恣甚于尉陀据有连州雄豪炽于梁硕公英誉雄算电扫风行驰御楼船直跨沧海新昌典彻备履艰难苏厯嘉宁尽为京观三山獠洞八角蛮陬逖矣水寓之乡悠哉火山之国马援之所不届陶璜之所未闻莫不惧我王灵争朝边候归賝天府献状鸿胪此又公之功也自寇虏陵江宫闱幽辱公枕戈尝胆提劒抚心气涌青霄神飞紫闼而番禺连率本自诸夷言得其朋是懐同恶公仗此忠诚乘机勦定执沛令而衅鼓平新野而据鞍此又公之功也世道初艰方隅多难勳门桀黠作乱衡山兵切池隍众兼夷獠公以国盗边警知无不为防是同盟诛其丑类莫不鱼惊鸟散面缚头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张髙輣之所非敌公龙骧虎歩啸咤风云山靡坚城野无彊阵清祅氛于灨石灭沴气于雩都此又公之功也迁仕防慝屯据大臯乞活类马腾之军流民多杜弢之众推锋转鬬自北徂南频嵗稽诛实惟勍虏公坐挥三畧遥制六竒义勇同心貔貅骋力雷奔电击谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公囘麾蠡泽积谷巴丘亿庾之咏斯丰壶浆之迎是众军民转漕曽无砥柱之难舻舳相望如运敖仓之府犀渠贝胄顾蔑雷霆髙舰层楼仰扪霄汉故使三军勇鋭百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎畧公志唯同奬师克在和鹄塞非虞鸿门是会若晋侯之誓白水如萧王之推赤心屈礼交盟人只感咽故能使舟师并路逺迩崩心此又公之功也姑熟襟要崤函阻凭寇虏据其关梁大盗负其扄鐍公五校裁防三雄并奋左贤右角沙溃土崩木甲殪于中原氊裘赴于江水他他籍籍万计千羣鄂坂之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表里山河金汤崄固疏龙首以抗殿翦华岳以为城杂虏凭焉强兵自若公囘兹地轴抗此天罗曽不崇朝俾无遗噍军容甚穆国政方脩物重覩于衣冠民还瞻于礼乐楚人满道争覩于叶公汉老衔悲俱欢于司此又公之功也内难初靖诸侯出关外郡传烽鲜卑犯塞莫非沮渠当户中贵名王冀马列于淮南胡笳动于徐北公舟师歩甲亘野横江殱厥羣羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙甯之党翻啓狄心伊洛之间咸为虏戍虽金陵佳气石垒天严朝闇戎尘夜喧胡鼓公三筹既画八阵斯张裁举灵旗亦抽金仆咸俘丑类悉反髙墉异李广之皆诛同厐元之尽赦此又公之功也任约叛涣枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒扫是搀抢驱其猃狁长狄之种埋于国门椎髻之酋烹于军市投秦坑而尽沸噎濉水而不流此又公之功也一相居中自折彝鼎五湖小守妄懐同恶公夙驾兼道秉羽杖戈玉斧将挥金钲且戒祅酋震慑遽请灰钉爇榇以表其含焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或防刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英猷承规奉算戮此大憝如烹小鲜此又公之功也乱离永久羣盗孔多浙左凶渠连兵搆逆岂止千兵五校白雀黄龙而已哉公以中军无率选是亲贤奸寇途穷漼然氷泮刑塘之所文命动其天威雷门之间句践行其严戮英规圣迹异代同风此又公之功也同姓有扈顽凶不賔凭藉宗盟图危社稷观兵滙泽势震京师驱率南蛮巳为东帝公论兵于庙堂之上决胜于罇俎之间寇贾樊滕浮江下濑一朝翦扑无待甸师万里澄清非劳新息此又公之功也豫章祅寇依凭山泽缮甲完聚多厯嵗时结从连横爰洎交广吕嘉既获吴濞已摐命我还师征其不恪连营尽拔伪党斯擒曜圣武于匡山囘神旌于蠡派此又公之功也自八纮九野剖豆分窃帝偷王连州比县公武灵已畅文徳又宣折简驰书风猷斯逺至于苍苍浴日杳杳无雷北洎丈夫之乡南逾女子之国莫不屈膝膜拜求吏款闗此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿士胡服缦缨咸为戎俗髙冠厚履希复华风宋微子麦穟之歌周大夫黍离之叹较于斯日未足为悲矣公求衣昧旦昃食髙舂兴构宫闱具瞻遐迩郊庠宗稷之典六符十等之章还闻太史之风流重覩永平之遗事此又公之功也公有济天下之勳重之以明徳凝神体道合徳符天用百姓以为心随万机而成务耻一物非唐虞之民归含灵于仁夀之域上徳不徳无为以为夏长春生显仁蔵用忠信为寳风雨弗仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无蕴寳地有呈祥潏露卿云朝团晓映山车泽马服驭登闲既景焕于图书方葳防于史牒髙勳逾于象纬积徳冠于嵩华固无得而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海祚土维齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙宁唯断鼇足之功济苍生非直凿龙门之险而畴庸报徳寂尔无闻朕所以垂拱当宁载懐惭悸者也今授公相国以南豫州之陈留南丹阳宣城扬州之吴兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社昔旦奭分陕俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王防授陈公茅土金兽符第一至第五左竹使符第一至第十相国秩逾三铉任总百司位絶朝班礼由事革其以相国总百揆除録尚书之号上所假节侍中貂蝉中书监印章中外都督太傅印绶义兴公印防其镇卫大将军扬州牧如故又加公九锡其敬听后命以公礼为桢榦律等衔防四维皆举八柄有章是用锡公大辂戎辂各一牡二驷以公贱寳崇谷疏爵待农室富京坁民知荣辱是用锡公衮冕之服赤舄副焉以公调理隂阳燮谐风雅三灵允降万国同和是用锡公轩县之乐六佾之舞以公宣导王猷阐风教光景所照鞮象必通是用锡公朱户以居以公抑扬清浊褒徳进贤髦士盈朝幽人虚谷是用锡公纳陛以登以公嶷然廊庙为世镕范折冲四表临御八荒是用锡公虎贲之士三百人以公执兹眀罚期在刑措象恭无赦干纪必诛是用锡公斧钺各一以公英猷逺量跨厉嵩溟混一车书括囊寰宇是用锡公彤弓一彤矢百卢弓十卢矢千以公天经地义贯彻幽明春露秋霜允恭粢盛是用锡公秬鬯一卣圭瓉副焉陈国置丞相以下一遵旧式往钦哉其恭循朕命克相皇天建邦家允兴洪业以光我髙祖之休命
　　奉天改元大赦文【陆贽】
　　门下致理兴化必在推诚忘已济人不吝改过朕嗣守丕构君临万方失守宗祧越在草莽不念率徳诚莫追于既往永言思咎期有复于将来明徴厥初以示天下惟我烈祖迈徳庇人致俗化于和平拯生灵于涂炭重熙积庆垂二百年伊尔卿尹庶官洎亿兆之众代受亭育以迄于今功存于人泽垂于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人懐疑阻犹昧省已遂用兴戎徴师四方转饷千里赋车籍马逺近骚然行赍居送众庶劳止或一日屡交锋刄或连年不解甲胄祀奠乏主室家靡依生死流离怨气凝结力役不息田莱多荒暴命峻于诛求疲甿空于杼轴转死沟壑离去乡闾邑里丘墟人烟断絶天谴于上而朕不悟人怨于下而朕不知驯致乱阶变兴都邑贼臣乗衅肆逆滔天曽莫愧畏敢行凌逼万品失序九庙震惊上辱于祖宗下负于黎庶痛心腼貌罪实在予永言愧悼若坠深谷赖天地降佑神人叶谋将相竭诚爪牙宣力屏逐大盗载张皇维将永图必布新令朕晨兴夕惕惟念前非乃者公卿百僚累抗章疏猥以徽号加于朕躬固辞不获俯遂舆议昨因内省良用矍然体隂阳不测之谓神与天地合徳之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情茍膺虚美重余不徳只益懐惭自今以后中外所上书奏不得更称圣神文武之号夫人情不常系于时化天道既隐乱狱滋丰朕既不能徳导人又不能一法齐众茍设密网以罪非辜为之父母实増愧悼今上元统厯献嵗发生宜革纪年之号式敷宥过之泽与人更始以答天休可大赦天下改建中五年为兴元元年自正月一日昧爽已前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内搔扰皆由上失其道民罹其灾朕实不君人则何罪屈已物予何爱焉庶懐引领之诚以广好生之徳其李希烈田悦王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路逺未必同谋朕方推至诚务欲贷如能效顺亦与维新其河南河北诸军兵马并宜各于本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有廹以凶威茍能自新理可矜宥但官军未到京城已前能去逆效顺及散归本道并从赦例原免一切不问天下左降官即与量移近处己量移者更与量移流人配及罚镇效力并缘罪犯与诸使驱使兼别勑于诸州县安置及罪人家口未许归者一切放还应先有痕累禁锢反逆缘坐承前恩赦所不説者并宜洗雪亡官失爵放归勿齿者量加收叙人之行义或未必兼构大厦者方集于羣材建竒功者不限于常检茍在适用则无弃人况黜免之徒沈郁颇久朝过夕用勿拘常例诸军诸道赴奉天及进收京城将士等或百战摧敌或万里勤王扞固金城驱除大憝赴危难者其节着复社稷者其业崇我图尔功特加彝典锡名畴赋永永无穷宜并赐名奉天定难功臣身有过犯递减罪三等子孙有过递减罪二等当户应有差科使役一切蠲免其功臣已后虽衰老疾患不任军旅当分粮赐并宜全给身死之后十年仍回给家口其有食实封者子孙相继代代无絶其余叙录及功赏条件待收京日并准去年十月七日十一月十四日勑处分诸道诸军将士等久勤扞御累着功勲方镇克宁惟尔之力其应在行营者并超三资与官仍赐勳五转不离镇者依资与官赐勲三转其累加勲许回授周亲内外文武官三品已上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽效用而或殊在恻隐而何间诸道兵士有死王事者各委所在州县急递送归本管官为葬祭其有因战阵杀戮及擒获伏辜暴骨乡原者并委所在逐近便收葬应缘流贬及犯罪未葬者并许其家各据本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆防铁等诸色名目悉宜停罢京畿之内属此寇戎攻刼焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供诸克办师旅攸宁式当褒旌以志吾过其奉天宜升为赤县百姓并给复五年尚徳者教化之所先求贤者邦家之大本永言兹道梦想増懐而浇薄之风趋竞不息幽栖之士寂寞无闻盖诚所未孚故求之不至天下有隐居行义才徳髙逺晦踪丘园不求闻达者委所在长吏具名闻奏当备礼邀致诸色人中有贤良方正直言极谏及博通坟典达于教化并识洞韬畧堪任将帅者委常防官及所在长吏闻荐天下孤老鳏寡惸独不能自活者并委州县长吏量事优防其有年九十已上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬朕当节乗舆之服饰絶宫室之华侈率已师俭为天下先诸贡献自非供宗庙军国之用一切并停应内外官有冗员及百司不给之资委中书门下即商议条件停减奏闻布泽行赏抑惟旧章今以余孽未平帑蔵空竭有乖庆赐深愧于懐赦书有所未该者所司类例条件闻奏
　　贽在奉天尝为帝言今盗徧天下宜痛自咎悔以感人心昔成汤罪已以兴楚昭王出奔以一言善复国陛下诚不吝改过以言谢天下使臣持笔无所忌庶叛者革心帝从之故奉天所下制书虽武人悍卒无不感动流涕后李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉
　　授韦嗣立黄门侍郎制【唐中宗】
　　绛衣近侍秩亚貂蝉青崇班职参鸳鹭实神化之有寄信贤才之攸重通议大夫韦嗣立忠规奕叶孝绪蝉聨家匡鷰之朝人辅彤云之代芝兰并秀见谢砌之阶庭麒麟齐驱有刘山之昆季入光振鹭誉满三台出据凭熊声流十部近者命兹鸾渚已擢雁行才出芸扄奄归蒿里永言荆树坐折连枝眷彼恒山空余一鸟俾迁荣于皂盖宜袭宠于黄枢
　　韦嗣立字廷构思谦之子与兄承庆异母母遇承庆严每笞辄解衣求代母感悟遂均爱中宗时拜兵部尚书同中书门下三品嗣立与韦后疎属帝特诏附属籍营别第骊山鹦鹉谷帝临幸因封为逍遥公韦后败宁王为救免开元中卒諡曰孝
　　睿宗受禅制【苏颋】
　　门下天下神器非上圣无以运其机域中大业非元良无以固其本钦若灵命寅奉神宗屈已顺人用安四海承祧主鬯实贞万国顷者家臻大悯在疚惟忧枭獍满衢豺狼塞路武职戎政必任凶族国要时权咸升逆党社稷之守但望苞桑忠义之懐谁期艾棘阶祸稔恶伺隙乗间烦言碎辞所不胜述皇太子隆基正气凝姿端命毓徳自家刑国英徽日甚移孝为忠雄谟电发北军驰入扫搀抢于紫微南宫反正开日月于黄道平乱宁国翼戴朕躬一旅不劳功逾复禹七徳咸举事邈兴周声应吹铜望当归璧令司空读册侍中授玺实由立义岂曰尚亲承华肇开元嗣以建方流乐风之绪宜申洊靁之泽朕爰初践极喜气呈祥天人叶心象纬昭贶官名有纪年号用凭可大赦天下
　　苏颋字廷硕瓌之子宗平内难书诏填委颋时为中书舍人独在太极后閤口所占授功状百绪轻重无所差书史白曰丐公徐之不然手腕脱矣自景龙后与张説以文章显时号燕许大手笔
　　封衡阳郡王成义为申王等制【苏颋】
　　门下古者帝王受命以临万国子弟建封用尊五等其所由来尚矣尚书右卫大将军衡阳郡王成义等敦诗执礼本仁祖义名教之乐得自防深温良之容发于忠孝晨趋魏阙则望掩轩霞夕赋曹园则思含澄景朕秖奉厯数旁稽载籍克辅王室所谓通邑大都俾为唐藩故能带河砺岳分膺往命咨尔眷欤可依前件仍各实封一千户余并如故主者施行
　　成义睿宗第二子垂拱三年封恒王俄改衡阳睿宗立进王申避昭成太后諡改名防开元八年薨册赠太子諡恵庄
　　授韦博淄青节度使制【沈询】
　　门下乃眷营丘表于东海富强号千乗之国繁杂聚四方之人假上将之威权壮中军之垣翰将畴阃寄必在信臣具官某文苑腾芳儒林擢秀襟灵旷逺风度详闲周通爰表于器能强济式彰于事任早以重价践迁清途谏垣流謇谔之名通邑擅神明之誉顷自移曹九棘缓歩八砖冲澹安身巻舒惟道应兹图任允叶佥谐懿彼全齐实为右壤禹贡别九州之盛海滨综五都之雄昔周命太师汉封韩信啓土用申于带砺分茅克懋于藩维选任之隆古今攸重于戏平仲尽规之节夷吾当路之方经堂阜而徽猷可循指牛山而忠谠如在余波未泯遗爱斯存礼节既洽于里闾风謡尚传于故老为政之暇无忘谘询盛铁马于师坛指金貂于骑省只膺成命勉服宠光
　　韦博字大业武宗时为主客郎中时诏毁佛祠悉浮屠主客博言令太暴宜近中后出为平卢节度使沈询字成之既济之孙防昌初第进士累迁中书舍人昭义节度使英华误作珣今改正
　　崔从拜相制【崔璵】
　　门下丹青神化寅亮天工将寄陶钧必归才望故汉中大业魏邴克賛其谟谋开元盛时姚宋同匡其治理尝览前代缅懐斯人寤寐以求梦卜终叶适当举众不让知贤户部尚书判度支崔从道峻嵩华志凌烟霄气包元精识迈前哲岩廊符瑞礼乐英华通多鉴物之明坚直抱佐时之术而学穷源委词涌波涛吐论素励于公忠理躬不逾于信厚烈火方炽珪璋更寒飞霜已严竹柏犹翠自出入剧职徊翔清途经厯五年恭勤一贯粉署洁赐衣之操掖垣髙白鳯之文澄清宣威节制持重既位延旧徳再掌地图任切良材柄専国用闾阎不困帑蔵有余邦赋程均节之能军食表供胥之效我有好爵本邀茂勲况乎国桢宜在人杰是用命汝同心弼予升于鼎司执此政柄吉甫徳全于文武彦囘望着于台衡既谐具瞻实允元辅于戏惟木从绳载懐药石之诫惟风偃草冀流霖雨之功与其顺美以昭忠不若尽规而辅徳与其严刑而就理不若齐礼以安人伫闻嘉言共底交泰无令伊傅独美典坟可户部尚书同中书门下平章事
　　崔从字告明于礼家沿革为太常博士定敬宗庙室祝词皇帝不可云孝弟九宫皆列星不容为大祠大中四年以中书侍郎同中书门下平章事再嵗罢为宣武节度使数徙镇卒崔璵为栁公绰所取士见公绰传
　　授归登右散骑常侍制【白居易】
　　近侍之列骑省为贵厯代迄今选任颇重必询望实而后命之工部侍郎归登朴忠沈厚心无适莫介圭不饰止水无波澹然自居以致名称抱此素行厯践清贯掌议左掖贰职冬官嵗时滋深体貌益茂可以备顾问应对之选列言语侍从之臣冠貂附蝉立之于右访诸时论佥以为然可守右散骑常侍
　　登字冲之贞元初为右拾遗熊执易论裴延龄登曰雷霆之下安忍使君独当自是同列切谏每聨署具奏宪宗初迁散骑常侍入谢上问政所先登知帝果断劝顺纳谏争内外传为谠言
　　加裴度幽镇两道招讨使制【元稹】
　　门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆为乳哺而育之者安忍以豺狼驱胁之故絶其飞走尽致网罗止行犯命之诛是用开其一面晋国公裴度昔者区域之中蜂蚁巢聚蔡有逆孽齐有狡童厥初图征疑议满埜不惧不惑挺然披攘茍无司南允罔能济佑我宪考为唐神宗实赖股肱运用心力肆朕小子蒙受景灵冀服于前燕平于后而抚驭失理盘牙复生求思弭宁中夕有得国老尚在夫何患焉是用亟宣恳恻之诚就加招抚之命于戏顷者师道元济乗累代袭授之资籍山东结连之势以丞相布画于千里之外使诸将持重于四封之中而犹刘悟裂虵豕之驱李佑溃鲸鲵之腹盖逆顺之情异而忠孝之道明也况彼幽镇无名暴征以丞相近观其宜以诸将齐奋其力斧锧之刑坐廹椒兰之气外薫谁不自爱其生焉能与乱同死度宜开懐缓带以待其归可依前守司空兼门下侍郎同中书门下平章事河东节度使充幽镇两道招抚使余如故
　　通鉴云穆宗之初即位也两河畧定萧俛段文昌以为渐宜销兵请密诏天下有兵处每嵗百人之中限八人逃死上可其奏军士落籍者皆聚为盗及朱克融王庭凑作乱一呼而亡卒皆集诏徴诸道兵讨之诸道兵少皆临时召募乌合之众又诸节度皆有监军主将不得専号令小胜则飞驿奏捷不胜则胁主将以罪委之悉择军中骁勇以自卫遣羸懦就战故每战多败又用兵举动皆自禁中授以方畧朝令夕改不知所从中使道路如织故虽以诸道十五万之众裴度元臣宿望乌重李光顔皆当时名将讨幽镇万余之众屯守余年竟无成功崔植杜元预为相皆无逺畧史宪诚既逼杀田布朝廷不能讨遂并克融庭凑以节授之由是再失河朔终唐之世不能复取
　　授刘悟检校司空幽州节度使制【元稹】
　　门下朕闻将星明则英豪用灵旗指则妖祲消劲草可以受疾风盘根然后见利器茍非处剧何以用长况幽并少年燕赵奇士居常以紫骝自骋失意则白刃相仇将领斯难是先才杰昭义军节度副大使知节度事泽潞滋邢洛等州观察制置使金紫光禄大夫检校尚书左仆射兼潞州大都督府长史御史大夫上柱国彭城郡王食邑三百户刘悟天与忠诚人推敬让蕴孟贲之勇不以力闻避防颇之强使之心服是以居危邦而智免临大节而功髙尝见委于先朝屡作藩于右地朕以辽阳巨镇自我底宁姑欲抚之以仁然后示之以礼而守臣婴疾幕吏擅权挠政行私亏恩剥下过为捶楚妄作威棱不均飨士之羊但养乗轩之鹤致兹挠变职此之由不有将材孰惩儿戏敷求朕志深谓汝谐是用拔竒式冀宣力帖以亚相宠之上公俾光十乗之行以壮三军之气可检校司空兼幽州大都督长史御史大夫充幽州契丹两番经畧卢龙等使散官勲封如故悟正臣之孙初为李师道牙将师道被讨使将兵屯曹悟以其众入郓杀师道即拜义成节度使封彭城郡王徙昭义朱克融乱移守卢龙不得入治邢州寳厯初巫者言师道以兵来悟惧呕血卒
　　授田布魏博节度使制【元稹】
　　门下经曰父母之仇不同天虽及匹士而犹寝苫枕干以期必报是以子胥不殉伍奢之死卒能发既蔵之墓鞭不义之尸取贵春秋名垂万古而况于身备将坛父死人手家仇国耻并在一门当懐尝胆之心岂俟絶奬之礼金革无避其在兹乎前四镇北庭行军兼泾原节度使检校左散骑常侍御史大夫田布咨尔先臣惟国元老首自河朔来朝帝庭而又东取青齐北讨燕赵提挈义旅勤劳王家冒白刃而不疑推赤心而自信属冀方求师余所重难辍自大名付兹巨镇而中台暗折上将妖侵蟊贼潜寘于腹心豺狼勃兴于肘腋人神愤痛朝野惊嗟深轸予懐誓擒元恶以尔布诗书并习忠孝两全常用魏师克征淮孽素行恩信共着勲庸岂无奋檄之图为报寇雠之党且魏之诸将由尔父而崇髙魏之三军蒙尔父之仁爱昔既同其美利今岂忘其深寃尔其淬砺勇夫敬恭义士一饭之饱必同于士卒一毫之费必用于戈矛非算画不萌于心非军旅勿言于口居则席藁寒则抱氷以丧礼处之若哀心感者必有为横身刎颈感智捐躯下报营魄旁清丑类于戏至诚可托稔恶难逃矧彼防残去将安往墨缞在体纛在前扬劒执金无忘哀敬可起复宁远将军【缺】右金吾卫大将军员外同正员检校工部尚书兼魏州大都督府长史御史大夫充魏博等州节度观察处置等使勲赐如故主者施行
　　田布字敦礼魏博节度使正之子父子性忠孝常欲变山东承袭旧风穆宗初王承元以成徳请帅帝用正正以新与镇人战取魏兵二千自卫度支崔倰吝其禀沮之卫卒归军乱被杀公卿议以魏人徳正乃拜布魏博节度使布泣辞不听与妻子賔客决曰吾不还矣河朔三镇旧连衡桀骜自私而魏牙将史宪诚隂蓄异志欲因间以揺众会诏分布军合李光顔救深州众遂溃欲强布行河朔旧事布知众且乱为书谢帝因自杀
　　授元晦谏议大夫制【李徳裕】
　　昔汲黯薄淮阳守愿出入禁闼补过拾遗则谏诤之任实资谅直我求其比今得正人吏部郎中元晦往在内庭尝感先顾奋发忠恳不私形骸伏俯青蒲至于雪涕数共工之罪不蔽尧聪辨垣平之诈益彰文徳近因旌别邪正宰弼上言以鲁公蔵罟莫如置革于左右汉后辑槛孰若列游于公卿是用命尔登于文陛其副我宠擢不替初心勿沽小名以枉大节勉服官业期于有终可谏议大夫
　　除吕蒙正中书侍郎兼户部尚书平章事制【李沆】
　　天道无私日月星辰助其照皇王不宰股肱辅弼代其工所以端拱守成垂衣制理求建丕平之景运遐追三代之令猷其有业茂经纶才推谨厚参大政而已淹星嵗秉至公而无舍寅昏宜颁出綍之殊恩俾正持衡之重柄爰择刚日特降命书推忠佐理功臣朝散大夫给事中参知政事柱国东平郡开国男吕蒙正四气均和五行钟秀有济时之畧辅之以温恭挺命世之才守之以循默爰覩舜旌之进善遂指魏阙以来仪临轩覩敏赡之能射防见纵横之畧暨兹登用益着谟明公忠推社稷之臣凝重见庙堂之器【缺】兹大体久郁具瞻屡宣作砺之功克懋秉钧之绩别锡褒功之美号仍陞驭贵之崇阶勲籍増荣井田加赋预烈侯之峻爵同大利之计书顾优恩之在兹谅名器之无假于戏云从龙而风从虎今也其时啓乃心而沃朕心必求诸道尔宜周旋庶政佐佑眇躬缓兹宵旰之忧翊我隆平之运同底于道岂不美欤
　　除文彦博平章军国重事制【邓润甫】
　　【缺】传道之教训先王所以廸厥官老成重以典刑天下所以资其智廼睠旧徳时谓元勲谋合祖宗之心【缺】载鼎彝之器申攽赞防播告外朝河东节度管内观察处置等使守太师开府仪同三司太原尹致仕上柱国潞国公文彦博惇大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪于兹傅説之总百官万邦其乂爵隆无富溢之累名遂有身退之荣神明相其夀康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶防有为底于极治陪敦多井申衍真封于戏吕望惟贤起佐文王之治周公已老留为孺子之师矧我耆英无愧前哲往宣一徳用格多盘
　　两京诏令遐哉邈矣唐宋以来始袭用骈丽然自有王言之体若褒美太过下类笺啓则人臣何以当之是编所存必择其有体裁者
　　恵卿责授建宁军节度副使本州安置不得签书公事制【苏轼】
　　元凶在位民不奠居司寇失刑士有异论稍正滔天之罪永为垂世之规具官吕恵卿以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苖次行助役均输之政自同商贾手实之祸下及鸡豚茍可蠧国以害民率皆攘臂而称首先皇帝求贤若不及从善如转圜始以帝尧之心姑试伯鲧终然孔子之圣不信宰予发其宿奸讁之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在始与知已共为欺君喜则摩足以相欢怒则反目以相噬连起大狱发其私书党与交攻防半天下奸赃狼籍横彼江东至其复用之年始倡西戎之隙妄出新意变乱旧章力引狂生之谋驯至永洛之祸兴言及此流涕何追迨予践祚之初始发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私曲洧旧闻云恵卿之谪也刘贡甫当草制引疾而出东坡一挥而就不日传都下纸为之贵绍圣牵复知江宁府所作谢表句句论辨惟至发其私书则云自省于巳莫知其端又自叙云顾惟妄论何禆当日之朝廷徒使烦言有黩在天之君父观此一言使其得志必杀二苏无疑矣盖当时论列多出子由而谪词则东坡当笔也
　　宣徳郎刘锡永父元年一百四嵗可承事郎制【苏轼】
　　勑刘元年尚齿教民三代之义咨尔百年之故老乃吾六世之遗民自非吉人莫享上夀张苍事秦柱下而至汉孝景思邈生隋开皇而及唐永淳古有其人乃今亲见何爱一命慰其子孙可
　　赐太师文彦博乞致仕不许制【苏轼】
　　勑彦博论道则忘年卿不可以年既髙而为请称徳则鄙力卿不可以力不足而为辞断之于中义有不易岂以屡请之故而废将成之功体君至懐以慰公议
　　又
　　省表具之卿之求去盖数矣言不为不切而朕终莫之从朕之留卿亦至矣礼不为不尽而卿终莫之亮君臣之际情不相喻朕甚疑之夫乐丘园而厌轩冕亦古人之一节而非圣贤之髙致尊耆老以重朝廷盖天下之大计而非冲人之私欲与其使朕屈公议以从卿曷若卿少贬其私意以殉天下乎
　　赐宰相吕公着乞退不允制【苏轼】
　　用贤之功必要之久逺日计不足嵗计有余朕之用卿期于百姓之既富卿之自信亦岂一日而成功常旸之灾天以警朕夙夜只惧与卿同之朕若归过于股肱何以答天戒卿若释政而安逸何以塞民言各思其忧少安厥位
　　又
　　夫以才御物才有尽而物无穷以道应物道无穷而物有尽凡今之患所乏非才以卿笃于爱君必能建长久之防澹然无我可以寄枉直之权二年于兹百度惟正事既就绪民亦小康至于微疾之屡攻此亦髙年之常理卿其良食自辅为国少安譬如止水之在槃岂复劳心于鉴物心且不劳而况于力乎
　　丞相阿珠赠諡制【阎复】
　　边外开边四达弗庭之域将门出将三持分阃之权缅思百战之劳宜用九原之贲故光禄大夫中书左丞相兼都元帅赠开府仪同三司太尉追封并国公諡武宣阿珠英才间世勇畧迈伦当先皇大理之征佐廼父云南之役靖蛮荒而平交趾拔襄汉而下江南鸢瘴挥戈万里若衽席之上龙骧飞渡三吴归掌握之中賛成混一之图式副元勲之号按礼寺易名之典加王章异等之恩于戏青史屡书谅腾芳之有永黄河如带尚流庆于无穷可加赠推诚宣力保大功臣太尉开府仪同三司上柱国追封河南郡王諡武定
　　阿珠乌兰氏乌兰哈达子也宪宗时从父征西南夷所向摧陷平大理降交趾无不在世祖即位自宿卫拜征南都元帅拔樊城襄守吕文焕遂降帝议伐宋久不决阿珠曰臣久在行间见宋兵弱于往昔失今不取时不再来诏益兵十万与丞相巴延同伐宋及宋平阿珠控制之力为多
　　阎复字子靖山东髙唐人官翰林学士承防諡文康有静轩集
　　左丞许衡赠官制【姚燧】
　　天非继圣学之坠绪则不生命世之大才国欲与王道以比隆肆用为烝民之多觉何物故之已久尚人思之未忘故资善大夫中书左丞集贤大学士兼国子祭酒教领太史院事许衡玉裕而金相准平而绳直出处则惟义所在言动亦以礼自持休休焉有容属属乎其敬人能道惟朝闻夕死之是期我欲至仁匪昼诵夜思而不得行己似秋霜烈日化人如时雨和风来席下之抠衣满户外者列屦达简在帝心者率多丞弼穷固守师説者不失善良鹤鸣九臯而声闻于髙鳯翔千仞必徳辉乃下爰立相以尧君舜民之志所告上皆伊训説命之言丹扆斥奸少不避雷霆之【缺】击青台治厯本于防日月而送迎繇理穷而智益明随任使而职斯举今既亡矣谁其嗣之于虖在尔身有垂没世之名于朕心有失同时之恨虽成庙纳书以命諡固已振木铎之髙风而功臣胙土则未加用申锡密章于下地光灵如在宠数其承可赠正学垂宪佐运功臣太傅开府仪同三司追封魏国公仍諡文正
　　公卒后大徳二年赠司徒諡文正此至大二年加赠制也皇庆二年始从祀孔子庙廷
　　丞相达哩台追封淇阳王制【姚燧】
　　出入帷幄在人十能而己则千訏谟庙堂为相一年而疾居半竟邦家之殄瘁宜王礼以追崇故开府仪同三司中书右丞相监脩国史太保太子太师知枢密院徽政使中政使宣徽使左都威卫指挥使达哩台维昔开国之遗苗乃今太师之元嗣由尔世胄为我亲臣事世祖至今也凡三朝职食官而久者非一日灼其防明而忠亮与夫恭逊而温文眷兹中书出庶政之原居以右相絶百僚之席使加中政机总六军善调防而长宫师【缺】纂脩以成国史如此重责皆所裕为一徳可以寛鄙夫片言奚止简繁务思过荣之可惧视幸利以不贪同绾银艾者十人尔先辞免其太尉均受锡田以万亩尔独还致于司空观父子之并相一门求圣贤与尚友千古改为改作缁衣何赖乎武桓拜后拜前赤舄未惭于周鲁方歌功于清庙倐委魄于闾岂意少者没而老者存益信神难明而理难测怜乃公独伤于漠北誓尔后均胓乎淇阳呜呼何但上下床尽余子可束之髙阁如失左右手慨正人不作于下泉咨尔灵明歆朕休命可特赠封諡为懐忠昭徳佐治功臣开府仪同三司太师上柱国淇阳恵穆王
　　姚燧字端甫枢之从子也三嵗而孤育于枢枢隐居苏门谓燧蒙暗督之甚急杨奂驰书止之曰燧令器也长日自成何以急为二十四试习为文人谓有作者风三十八始为秦王府文学至元二十四年为翰林学士厯官至翰林学士承防知制诰兼脩国史卒年七十六燧之学有得于许衡为文闳肆该洽三十年间名臣世勳显行硕徳皆燧所书每来谒文必其行业可嘉然后许可词无溢美髙丽潘阳王求燧诗文不与奉防乃与之王赠谢币帛金玉名画五十筐燧即时分散诸属官及史胥侍从止留金银为翰林公用器皿人问之曰彼小国惟以货利为重吾能轻之使知大朝不以是为意然颇恃才轻赵孟頫元明善辈君子以是少之有牧庵集
　　翰林承防姚枢赠諡制【王构】
　　昔有先正蚤事圣皇惟夙夜单厥心而终始典于学如伯益之赞夏禹暨尹躬之佐成汤行乎仁义之涂任其社稷之重计于庙堂之上明夫事几之先盖精神志意之相孚故啓沃都俞之靡间制难拘于一例恩特侈于屡书故翰林学士承防中奉大夫详定礼仪使赠荣禄大夫少师文献公姚枢以渊识谟为国蓍蔡以清彝素检为时楷仪晓万事安异同式羣工壹统畧周旋必礼温温维徳之恭敷纳以言蹇蹇匪躬之故止杀允符于宸虑宣泽丕应于天功以故终和且平近者亲逺者附不赏而劝大臣法小臣防国家之表里可观风俗之枢机随转绩己成而弗有身愈退而弥尊顾当时耆夀其谁欤致今日隆平者公也正事正言正道亲传文祖之燕谋有徳有功有能首被先朝之鸿训肆朕纂成之始于公简注之深槐序延登衣仍衮黼棠隂未徙胙廼蒙因諡以正其名崇章以介其祉于戏得天下贤材斯足矣方图政教之新有朝廷大议则就之慨想仪刑之旧往钦兹命以永其传可加赠嘉猷程世旧学功臣太师开府仪同三司追封鲁国公仍諡文献
　　姚枢字公茂栁城人初得程朱之书以授许衡衡尽室依之已而事世祖于潜邸赞决大计为多尤谆谆于不嗜杀人又请禁宋鞭背黥面等滥刑年七十八卒
　　王构字肯堂东平人文章典雅厯事三朝朝廷大典册多出其手尤喜荐引寒士终翰林学士諡文肃平章李庭赠諡制【张士观】
　　混一之期有开于真主恢攘之寄允赖于忠臣其器博则用廼周其才全则效斯着顾奏捷独多于羣帅而畴庸岂限于彝章故荣禄大夫平章政事议枢密院事提调诸卫屯田事兼后卫亲军都指挥使李庭宣力襄樊威振岭海甫师干之厯试俄斧钺之升崇劒敌万人纵横制变冲当一面出入如神纳之牛腹而获生载贾登陴之勇蔽以马鞯而捷骛畴争执讯之能其韬钤动合于昔贤故声烈特闻于今日至于扈圣祖东除僭孽所向无前翼先朝西奠遐陬其犹克壮决防于未然而防无遗者审防之先见而防则灼然缅懐熊豹之姿忍听鼓鼙之奏生也加封之弗逮名焉节恵以为宜于戏黼冕桓圭昭其文昭其度玉符麟节传之子传之孙精爽如存宠光无斁可特赠推忠翊卫功臣仪同三司太保上柱国追封益国公諡武毅
　　李庭小字劳山本金人后改李氏至元六年以材武军籍从代宋又与色埒黙战从征塔布岱金刚努皆力战有功或中炮矢气垂絶剖水牛腹纳其中乃苏又尝征日本船壊抱船板抵防收余众由髙丽还制中牛腹句正用实事
　　平章博果宻赠諡制【卢亘】
　　朕凝命穆清式观天造将啓靖邦之嘉运必生名世之大贤挺出类拔萃之资行尊主庇民之学使之君臣同徳夙夜尽心协赞机衡融景化于瞬息之顷深谋廊庙致太平于期月之间礼乐以之而兴隆隂阳由之而顺序昔闻其语今见其人故昭文馆大学士荣禄大夫平章军国重事行御史中丞博果宻明允笃诚温文防让研精圣道得先儒渊秘之传藻励忠规承世皇简注之渥荐膺器使徧厯清华殚物洽闻而守以正经徳廸虑而不近名属熙朝更化之初开明堂垂拱而治升居台铉俾磬訏谟一澄苛之源大洗奸谀之迹事至立断言为天下之公知无不为才实王者之佐揽羣材而并进理万变而不疑沃圣衷诞孚辰告翊先帝履尊之际辍元臣分陕之行再入秉钧遽闻辞疾弥纶军国闵劳机务之烦提挈宪纲坐见朝廷之肃儵号隆福之僊驭旋惊梁壊而山摧宁不百年遂亡一鉴备观规摹之盛可谓社稷之臣肆予抚军言还懐兹懿徳当宁而叹恨不同时图髙密于云台丹青罔既咏裴度于丘祷柱石徒哀是用宠以帝傅之崇赐以周公之履庸起具臣之劝允为儒者之光繄尔英灵歆兹明命可特赠纯诚佐理功臣开府仪同三司太傅上柱国追封鲁国公諡文贞
　　博果宻世为喀喇部大人世祖竒之命师事王恂许衡厯世祖成宗朝为亲臣其学先躬行而后文秇居则静默及帝前论事吐词洪畅引义正大以天下之重自任知无不言卒年四十六
　　隆祐太后布告天下手书【汪藻】
　　比以敌国兴师都城失守祲纒宫阙既二帝之蒙尘诬及宗祊谓三灵之改卜众恐中原之无统姑令旧弼以临朝虽义形于色而以死为辞然事廹于危而非权莫济内以拯黔首将亡之命外以纡邻国见逼之威遂成九庙之安坐免一城之酷乃以衰癃之质起于闲废之中迎置宫闱进加位号举钦圣以还之典成靖康欲复之心永言运数之屯坐视邦家之覆抚躬独在流涕何从缅惟艺祖之开基实自髙穹之眷命厯年二百人不知兵传序九君世无失徳虽举族有北辕之衅而敷天同左袒之心乃眷贤王越居近服已狥羣情之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人唯重耳之尚在兹为天意夫岂人谋尚期中外之协心同定安危之至计庶臻小愒同底丕平用敷告于多方其深明于吾意隆祐太后哲宗孟皇后也初刘婕妤有宠怨后章惇诬宣仁后有废立计以后逮事宣仁又欲隂附刘以固宠遂与中官郝随因后母祷祠事搆狱废后诏下之日天为隂翳帝亦旋悔之徽宗时后所居瑶华宫火徙延宁宫又火乃出居私第金人入汴六宫有位号者皆北迁后独以废存张邦昌僭位迎入禁中后遣人迎康王寻降书播告天下髙宗即位尊为元祐太后旋以后祖讳改为隆祐后尝为髙宗言宣仁之诬皆奸人为之帝为更脩两朝实录而惇等情状益着云
　　汪藻字彦章饶州徳兴人徽宗时为著作佐郎忤王黼出通判宣州凡八年钦宗即位召为屯田员外髙宗践祚试中书舍人黄潜善恶之免为集英殿脩撰明年召复进兵部侍郎兼翰林学士绍兴三年出知湖州厯抚徽宣三州夺职居永州卒秦桧死复职官二子藻通显三十年无屋庐以居博极羣书老不释巻所为制词人多传诵
　　建炎三年十一月三日徳音【汪藻】
　　门下御敌者莫如自治动民者当以至诚朕自纉丕图即罹多故昧绥懐之逺畧贻播越之深忧虽眷我中原汉祚必期于再复而廹于强敌商人防至于五迁兹缘仗卫之行尤厯江山之阻老弱扶携于道路饥疲蒙犯于风霜经从或苦于绎骚程顿不无于烦费所幸天人协相川陆无虞仿治古之时巡即奥区而安处言念连年之纷扰坐令率土之流离乡闾遭焚刼之烖财力困供输之役肆夙宵而轸虑如氷炭之交懐嗟汝何辜由吾不徳故每畏天而警戒誓専克己以焦劳欲睦邻休战则卑辞屈体以请和欲省费恤民则贬食损衣而从俭茍可坐销于氛祲殆将无爱于发肤然边陲嵗骇而师徒不免于屡兴餽饷日滋而征敛未遑于全复惟八世祖宗之泽岂汝能忘顾一时社稷之忧非予获已止俟寇攘之息首图蠲省之宜况昨来蒙蔽之俗成致今日凌夷之祸亟虽朕意勤求于民瘼而人情终壅于上闻主威非恃于万钧堂下自遥于千里既真伪有难凭之患则迩遐衔无告之寃已勑辅臣相与虚懐而听纳亦令在位各须忘势以咨询直言者勿遣危疑忠告者靡拘微隐所期尔众咸体朕懐尚虑四民兴失职之嗟百姓有夺时之怨科须苛急人心难俟于小康犴狱蕃滋邦法有稽于末减乃用迎长之节特颁在宥之恩于戏王者宅中夫岂甘心于逺狩皇天助顺其将悔祸于交侵唯我二三之臣与夫亿兆之众亟攘外侮协济中兴
　　是年三月有苗傅刘正彦之乱四月帝复大位发杭州至建康八月壬寅发建康十月癸未至杭州此制在其时所谓兹缘仗卫之行尤厯江山之阻者也○国家艰难之际得一诏令足以悚动人心所关系不小唐之陆贽宋之汪藻皆其选也
　　霸府禁奢令【梁武帝】
　　夫在上化下草偃风从世之浇淳恒由此作自永元失徳书契未纪穷防极悖焉可胜言既而旋室外构倾宫内积竒技异服殚所未见上慢下暴淫侈竞驰国命朝权政移近习贩官鬻爵贿货公行并甲第康衢渐台广室长袖低昂等和戎之赐珍羞百品同伐氷之家愚人因之浸以成俗骄艳竞爽夸丽相髙至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运厉精惟始虽曰纉戎殆同创革且淫费之后继以兴师巨桥鹿台洞罄不一孤忝荷大宠务在澄清思所以仰述皇朝大帛之防俯厉微躬鹿裘之义解而更张斵雕为朴自非可以奉粢盛脩黻冕习礼乐之容缮甲兵之备此外众费一皆禁絶御府中署量宜罢省掖庭备御妾之数大飨絶郑卫之音其中有可以率先卿士准的甿庶菲食薄衣请自孤始加羣才并轨九官咸事若能人务退食竞存约已移风易俗庶期月有成昔毛玠在朝士大夫不敢靡衣偷食魏武叹曰孤之法不如毛尚书孤虽徳谢往贤任重先达实望多士得其此心外可详为条格
　　梁武功业仅仅与齐陈比肩其躬行节俭爱养小民江左诸君皆不如也此令实其致治之本而文之舂容典雅亦称之
　　与刘孝仪令【梁简文帝】
　　贤从中庶奄至殒逝痛可言乎其孝友淳深立身贞固内含玉润外表澜清美誉嘉声流于士友言行相符始终如一文史该富琬琰为心辞章博赡黄成采既以鸣谦表性又以难进自居未尝造请公卿缔交荣利是以新沓莫之举杜武弗之知自阮放之官野王之职栖迟门下已逾五载同僚已陟后进多升而怡然清静不以少多为念确尔之志亦何易得西河观寳东江独步书籍所载必不是过吾昔在汉南连翩书记及忝朱方从容坐首良辰美景清风月夜鹢舟乍动朱鹭徐鸣未尝一日而不追随一时而不会遇酒阑耳热言志赋诗校覆忠贤扬文史益者三友此实其人及道下邑未申善政而能使民结去思野多驯雉此亦威鳯一羽足以验其五徳比在春坊载获申晤博望无通寳之务司成多节文之科所愿故人时相嫓偶而此子溘然实可嗟痛惟与善人此为虚説天之报施岂若此乎想卿痛悼之诚亦当何已往矣奈何投笔恻怆吾昨欲为志铭并为撰集吾之劣薄其生也不能揄扬吹歔使得骋其才用今者为铭为集何益既往故为痛惜之情不能已已耳
　　刘遵字孝陵彭城安上里人有学行工文为晋安王宣恵云麾二府记室王转南徐州治中后为雍州复引为安北谘议防军带卬县令及王立为皇太子仍除中庶子遵自随藩及在东宫偏蒙宠遇大同元年卒太子深悼惜之与遵从兄阳羡令孝仪令
　　与湘东王令【梁简文帝】
　　威明昨宵奄复殂化甚可痛伤其风韵遒上神采标映千里絶迹百尺无枝文辩纵横才学优赡跌宕之情弥逺濠梁之气特多斯实俊民也一尔过隟永归长夜金刀掩芒长淮絶涸去嵗冬中已伤刘子今兹寒孟复悼王生俱往之伤信非虚説
　　王规字威明简文为晋安王规为长史王立为太子仍为太子中庶子卒太子出临哭与湘东王令胡袁辕云刘子谓中庶子遵也规大同二年卒遵先一年卒尺牍清裁世説新语以简文为昭明书记洞诠以遵为孝绰俱误
　　宣徳皇后令【任昉】
　　宣徳皇后敬问具位夫功在不赏故庸勲之典盖阙施侔造物则谢徳之徒已寡要不得不强为之名使荃宰有寄公实天生徳齐圣广渊不改参辰而九星仰止不易日月而二仪贞观在昔晦明隐鳞戢翼博通羣籍而让齿乎一巻之师劒气陵云而屈迹于万夫之下辩析天口而似不能言文擅雕龙而成辄削藁爰在弱冠首应弓旌客游梁朝则声华籍甚荐名宰府则延誉自髙隆昌季年勤王始着建武惟新缔构斯在功隆赏薄嘉庸莫畴一马之田介山之志愈厉六百之秩大树之号斯存乃拥旄司部代马不敢南牧推毂樊邓胡尘罕尝夕起惟彼狡童穷防极虐衣冠泯絶礼乐崩丧既而鞠旅誓众言谋王室白羽一麾黄鸟抵定甲既鳞下车亦瓦裂致天之界拱揖羣后丰功厚利无得而称是以祥光总至休气四塞五老游河飞星入昴而地狭乎四履势卑乎九伯帝有恶焉輶轩萃止今遣某位某甲等率兹百辟人致其诚庶匪席之防不逺而复
　　建平王聘隐逸教【江淹】
　　府州国纪纲夫妫夏已没大道不行虽周恵之富犹有鱼潭之士汉教之隆亦见栖山之夫迹絶云气意负青天皆待绛螭骧首翠虬来仪是以遗风独扇百代余烈激厉后生斯乃王教之助古人之意焉吾税驾旧楚憇乗汀潭挹于陵之操想汉隂之髙而山川遐久流风无沫养志数人并未徴采善操将弃良用慨然宜速详旧礼各遣纁招庶畅此幽襟以旌蓬荜
　　宋建平王景素文帝第七子宏之子也位南徐州刺史加都督好文章书籍招集才异之士时废帝不道内外皆属意景素而杨运长等深忌之元徽四年或告景素台城已溃景素即举兵为台军所破斩之为东海饷诸葛处士教【谢朓】
　　昔长孙东组降龙丘之节文举北辎髙通徳之称所以激贪立懦式扬风范处士诸葛璩髙风所渐结辙前脩岂懐珠披褐韬玉待价将幽贞独往不事王侯者邪闻事亲有啜菽之窭就养寡蒸梨之给岂得独享万钟而忘兹五秉可饷谷百斛
　　齐明帝辅政用脁为晋安王镇北谘议南东海太守行南徐州事
　　永嘉郡教【丘迟】
　　贵郡控带山海利兼水陆实东南之沃壤一都之巨会而曝背拘牛屡空于畎亩绩麻治丝无闻于窐巷其有耕灌不脩桑榆靡树遨游里酣酺卒嵗越伍乖邻流宕忘返才异相如而四壁独立髙惭仲蔚而三径没人虽谢文翁之正俗庶防龚遂之移风
　　丘迟字希范乌程人灵鞠之子也在齐以秀才累迁殿中郎武帝平建邺引为骠骑主簿时劝进梁王及殊礼皆迟文也及践阼迁中书侍郎后出为永嘉太守在郡不称职为有司所纠帝爱其才寝其奏迟辞采丽逸钟嵘评其诗点缀映媚似落花依草其见称识如此
　　豫章王拜后赦教【陆倕】
　　夫议狱缓死着在令图疑罪惟轻闻诸雅诰是以虞经恻隐流涕冬决钟意垂仁哀矜寒送吾以虚薄夙颁宠章光宅襟险奄有全粤非有沛献矜严空纡青组东平智思徒举赤帷思所以仰述皇猷导扬泽遵彼下车譬兹解网
　　按倕齐梁间人本传不载为豫章官属齐豫章王嶷尝为南蛮校尉荆湘二州刺史都督八州帝因其病为之大赦疑此时作也倕事别见
　　为荆州刺史下教【萧秀】
　　夫鹑火之禽不匿影于丹山昭华之寳乍耀采于蓝田是江汉有濯缨之歌空谷着来思之咏风阐道靡不由兹处士河东韩懐明南平韩望南郡庾承先河东郭麻并脱落风尘髙蹈其事两韩之孝友纯深庾郭之形骸枯槁或橡饭菁羮惟日不足或葭墙艾席乐在其中昔伯武贞坚就仕河内史云孤邵屈志陈留岂曰塲苗实惟攻玉可加引辟并遣喻意既同魏侯致礼之请庶无辟疆三缄之叹
　　梁安成王秀字彦达梁武庶弟也性仁恕喜怒不形于色厯刺三州皆有善政与建安王皆重士世以二安方之四豪卒諡曰康王僧孺陆倕刘孝绰裴子野各制文欲择用之而咸称实录遂并建四碑
　　永眀九年防秀才五问【王融】
　　问秀才髙第眀经朕闻神灵文思之君聪眀圣徳之后体道而不居见善如不及是以崆峒有顺风之请华封致乗云之拜或扬旌求士或设簴待贤用能敷化一时余烈千古朕夤奉天命恭惟永图审听髙居载懐只惧虽言事必史而象阙未箴寤寐嘉猷延伫忠实子大夫选名升学利用宾王懋陈三道之要以光四科之首盐梅之和属有望焉
　　又问昔周宣惰千亩之礼虢公纳谏汉文缺三推之义贾生置言良以食惟民天农为政本金汤非粟而不守水旱有待而无迁朕式照前经实兹稼穑祥正而青旗肃事土膏而朱弦戒典将使杏花菖叶耕获不愆清甽泠风述遵无废而释耒佩牛相沿莫反兼贫擅富浸以为俗若爰井开制惧惊扰愚民泻卤可腴恐无史白兴废之术矢陈厥谋
　　又问议狱缓死大易深规敬法恤刑虞书茂典自氓俗浇弛法令滋彰胏石少不寃之民棘林多夜哭之鬼朕所以明发动容昃食兴虑伤秋荼之密网恻夏日之严威永念画冠缅追刑厝徒以百锾轻科反行季叶四支重罚爰创前古访游禽于絶涧作霸秦基歌鸡鸣于阙下称仁汉牍二途如爽即用兼通昌言所安朕将亲览又问聚人曰财次政曰货泉流表其不匮贸迁通其有亡既贝积寝缗専用世代兹多销漏参倍下贫无兼辰之业中产阙洊嵗之赀惟瘼防隐无舍矜叹上帝溥临赐朕寳命卭斜之谷开而出铜且有后命事兹镕范充都内之金绍圜府之职但赤仄深巧学之患榆荚难轻重之权开塞所宜悉心以对
　　又问治厯明时昭迁革之运改宪勑法审刑徳之原分命显于唐官文条炳于邹説及嵎夷废职昧谷亏方汉秉素只之徴魏称黄星之验纷争空轸疑论无归朕获纂洪基思至道庶令日月休徴风雨玉烛克明之防弗逺钦若之义复还于子大夫何如哉其骊翰改色寅丑殊建别白书之
　　融字元长僧达之子躁于名利自恃人地三十内望为公辅齐武帝疾融以太孙不徳欲矫诏立竟陵王子良西昌侯鸾奉郁林即位郁林怨融即位十余日收融下狱赐死年二十七袁彖尝言齐氏防弱已数年若不立长君无以镇安四海王融虽为身计实安社稷恨其不能断事以至于此
　　永眀十一年防秀才五问【王融】
　　问秀才朕秉箓御天握枢临极五辰空抚九叙未歌至于思政明台访道宣室若坠之恻每勤如伤之念相轸故恤贫缓赋省徭慎狱幸四境无虞三秋式稔而多黍多稌不兴两穂之謡无褐无衣必盈七月之叹岂布政未优将罢民难业登尔于朝是属宏议罔弗同心以匡厥辟
　　又问惟王建国惟典命官上协星象下符川岳必待天爵具脩人纪咸事然后沿才授职揆务分司是以五正置于朱宣下民不忒九工开于黄序庶绩其凝周官三百汉位兼倍厯兹以降游惰实繁若闲冗毕弃则横议无已冕笏不澄则坐谈弥积何则可脩善详其对又问昔者贤牧分陕良守共治下邑必树其风一乡可以为绩至有旦抚鸣琴日置醇酒文而无害严而不残故能出人于阽危之域跻俗于仁夀之地是以贾谊有言下之有恶吏之罪也顷深汰珪符玅简铜墨而春雉未驯秋螟不散入在朕前凑其智畧出连城守阙尔无闻岂薪槱之道未为网罗之目尚简悉意正辞无侵执事
　　又问朕闻上智利民不述于礼大贤彊国罔图惟旧岂非疗饥不期于鼎食拯溺无待于规行是以三王异道而共昌五霸殊风而并烈今农战不脩文儒是竞弃本狥末厥滋多昔宋臣以礼乐为残贼汉主比文章于郑卫岂欲非圣无法将以既道而权今欲専士女于耕桑习乡闾以弓骑五都复而事庠序四民富而归文学其道奚若尔无面从
　　又问自晋氏不纲闗河荡析宋人失驭淮汴崩离朕思念旧民永言攸济故选将开边劳来安集加以纳欵通和布徳脩礼歌皇华而遣使赋膏雨而懐賔所以闗洛动南望之懐獯夷遽北归之念夫危叶畏风惊禽易落无待干戈聊用辞辩片言而求三辅一説而定五州斯路何阶人谁或可进谋诵志以沃朕心




　　四六法海巻一
　　钦定四库全书
　　四六法海巻二　　　　　明　王志坚　编谢平原内史表【陆机】
　　陪臣陆机言今月九日魏郡太守遣兼丞张舍赍板诏书印绶假臣为平原内史拜受只竦不知所裁臣机顿首顿首死罪死罪臣本出自敌国世无先臣宣力之效才非丘园耿介之秀皇泽广被恵济无远擢自羣萃累蒙荣进入朝九载厯官有六身登三阁宦成两宫服冕乗轩仰齿贵游振景拔迹顾邈同列施重山岳义足灰没遭国颠沛无节可纪虽蒙旷荡臣独何顔俛首顿膝忧愧若厉而横为故齐王同所见枉陷诬臣与众人共作禅文幽执囹圄当为诛始臣之微诚不负天地仓卒之际虑有逼廹乃与弟云及散骑侍郎袁瑜中书侍郎冯熊尚书右丞崔基廷尉正顾荣汝隂太守曹武思所以获免隂蒙避回﨑岖自列片言只字不关其间事踪笔迹皆可推校而一朝翻然更以为罪蕞尔之生尚不足区区本懐实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不悢悢者唯此而已重蒙陛下恺悌之宥回霜收电使不陨越复得扶老携幼生出狱户懐金拖紫退就散辈感恩惟咎五情震悼局天蹐地若无所容不悟日月之明遂垂曲照云雨之泽播及朽瘁忘臣弱才身无足采哀臣零落罪有可察茍削丹书得夷平民则尘洗天波谤絶众口臣之始望尚未至是猥辱天命显授符虎使春枯之条更与秋兰垂芳陆沈之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含吝所宜忝窃非臣毁宗夷族所能上报喜惧参并悲惭哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻
　　机字士衡吴郡人抗之子吴亡归晋赵王伦辅政引为相国参军伦将簒位以为中书郎伦之诛也齐王冏收机等九人付廷尉成都王頴吴王晏救之得减死机感頴恩遂委身焉頴以机防大将军军事表为平原内史○此文体之初变者也今读之犹有汉人风味
　　荐谯元彦表【桓温】
　　臣闻大朴既亏则髙尚之标显道丧时昏则忠贞之义彰故有洗耳投渊以振邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州丘墟三方圮裂兔罝絶响于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既悬思宣大化访诸故老搜扬濳逸防武罗于羿浞之墟想王蠋于亡齐之境窃闻巴西谯秀植操贞固抱徳肥遯扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望防命屡招奸威相逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣喆之上务方今六合未康豺豕当路遣黎偷薄义声弗闻益宜振起道义之徒以敦流遯之敝若秀蒙蒲帛之徴足以镇静頽风轨训嚣俗幽遐仰流九服知化矣
　　谯秀字元彦巴西人周之孙性静不交于俗李雄盗蜀徴秀不应躬耕山薮桓温平蜀后荐之时以秀笃老故不徴遣使勑所在四时存问年九十余卒乞防录王濬后表【桓温】
　　臣闻崇徳赏功为政之所先兴灭继絶百王之所务故徳参时雍则奕世承祀功烈一代则永锡祚案故抚军王濬厯职内外任兼文武料敌制胜眀勇独断义存社稷之利不顾専辄之罪荷戈长骛席卷万里僭号之吴面防象魏今皇泽被于九州风洽于区外襄阳之封废而莫续恩宠之号坠于近嗣遐迩酸懐臣窃悼之濬今有二孙年出六十室如悬罄糊口江濵四节烝尝菜羮不给昔汉髙定业求乐毅之嗣世祖旌贤建葛亮之夫效忠异代立功异国尚通天下之善使不泯弃况濬建元勲于当年着嘉庆于身后灵基托根于南垂皇祚中兴于江左旧物克彰神器重耀岂不由伊人之功力也哉诚宜加恩少垂矜悯追录旧勲纂锡茅土则圣朝之恩宣畅于上忠臣之志不坠于地矣
　　濬有二孙过江不见齿录安西将军桓温镇江陵表言云云卒不见省
　　谢封康乐公表【谢灵运】
　　昔强氐暴虐恃僭厯纪既噬五都志吞六合遂陷没西河倾覆南汉凌借纪郢跨越淮泗于时防画惟疑地险已谢咸惧君臣同泯有生无余亡祖奉国威灵董符崇重尽心所事克黜祸乱功防盘鼎胙土南服逮至臣身值遭泰路日月改晖荣落代运输税唐化生幸无己不悟天道下济鸿钧曲成乃眷遐绩式是兴徴分虎钿复显茅土鸣玉拖绂班景元勲泽洽往徳恩覃来永惟先踪逺感崩结岂臣虺弱所当祗承臣闻至公无私甄善则一皇恩逺被殊代可侔是以信陵之贤简在髙祖之心望诸之道复获隆汉之封观史叹古钦兹盛美岂谓荣渥近霑微躬倾宗殒元心识其会酬恩答厚罔知所由
　　灵运之孙宋初袭封康乐公此表通篇皆不忘晋是其微意
　　荐周续之表【刘栁】
　　恢耀和肆必在兼城之寳翼亮崇本宜纾髙世之逸是以渭濵佐周圣徳广运商洛匡汉英业乃昌伏惟陛下道迈振古应天继期游外畅于冥内体逺形于应近虽汾阳之举辍驾于时艰眀扬之防潜感于穷谷矣窃见周续之清真贞素思学钩深弱冠独往心无近事性之所遣荣华与饥寒俱落情之所慕岩泽与琴书共逺加以仁心内发义懐外亮留爱昆山诚着桃李若升之宰府必鼎味斯和濯缨儒官亦王猷遐缉臧文不知失在降贤言偃得人功由升士愿照其丹欵不以人废言续之字道祖雁门广武人其先过江居豫章十二通五经五纬号曰十经既而入庐山事逺公时与刘遗民陶渊眀号浔阳三隐江州刺史刘栁荐之宋武帝辟太尉掾不就帝即位召之为开馆集生徒乗舆幸焉晚以病移钟山卒栁湛之父也
　　刺史广州荐从事朱万嗣表【陆徽】
　　陵雪褒頴贞柯必振尊风赏流清原斯挹是以衣囊挥誉于西京折辕延髙于东帝伏见朱万嗣理业冲夷秉操纯白行称私庭能着官政虽氏非世禄宦无通资而随牒南服位极僚首九综州纲三端府职频掌蕃机屡绩符守年暨知命防尚愈髙氷心与贪流争激霜情与晩节弥茂厯宰金山家无寳镂之饰连组珠海室靡珰珥之珍确然守志不求闻达实足以澄革污吏洗镜贪氓臣谬忝司牧任専万里虽情只慎擢才阙豪露敢罄愚陋举其所知如得提名礼闱抗迹朝省岭表之清风负水宇之洁望则恩融一臣而施光万物敢缘天泽云行时徳雨施每甄外州荣加逺国是以献其瞽言希垂听览
　　徽字休猷吴郡吴人宋文帝元嘉十五年除广州刺史加督清名亚王镇之二十三年为益州刺史亦加督防隐有方威恵兼着蜀土安之卒于官家无余财文帝痛惜之諡曰简
　　让婚表【虞通之】
　　伏承诏防当以临海公主降嫔荣出望表恩加典外顾审輶蔽伏用忧惶臣寒门悴族人凡质陋闾阎有对本隔天姻如臣素流家贫业寡年近将冠皆已有室荆钗布裙足得成礼每不自解无偶迄兹媒访莫寻素族弗问自惟门庆屡降公主天恩所覃庸及丑末懐忧抱惕虑不获免徴命所当果膺兹举虽门忝宗荣于臣非幸仰缘圣贷冒陈愚实自晋氏以来配尚王姬者虽累经美胄亟有名才至如王敦慑气桓温敛威真长佯愚以求免子敬炙足以违祸王偃无仲都之质而裸雪于北阶何瑀阙龙工之姿而投躯于深井谢庄殆自害于蒙叟殷冲防不免于强鉏彼数人者非无才意而势屈于崇贵事隔于闻览吞悲茹气无所逃诉制勒甚于仆防闲过于婢妾行求出入人理之常当待賔客朋从之义而今扫辙息驾无窥门之期废筵抽席絶接对之理非惟交友离异乃亦兄弟疎濶第令受酒肉之赐制以动静监子待钱帛之私节其言笑姆妳争媚相劝以严尼媪竞前相谄以急第令必凡庸下才监子皆葭萌愚竖议举止则未闲是非听言语则谬于虚实姆妳敢恃耆旧唯赞妬忌尼媪自唱多知务检口舌其间又有应答问讯卜筮师母乃至残余饮食诘辨与谁衣被故弊必责头领又出入之宜繁省难衷或进不获前或入不听出不入则嫌于欲踈求出则疑有别意召必以三晡为期遣必以日出为限夕不见晚魄朝不识曙星至于夜步月而弄琴昼拱袂而披巻一生之内与此长乖又声影裁闻则少婢奔迸裾袂向席则丑老丛来左右整刷以疑宠见嫌賔客未冠以少容致斥礼有别媵象有贯鱼本无嫚嫡之嫌岂有轻妇之诮今义絶傍私防恭正匹而每事必言无仪适设辞辄云轻易我又窃闻诸主聚集唯论夫族缓不足为急者法急则可为缓者师更相扇诱本其恒意不可贷借固实尝辞或云野败去或云人笑我虽曰家事有甚王宪发口所言恒同科律王藻虽复彊狠颇经学陟戏笑之事遂为寃魂禇暧忧愤用致夭絶伤理害义难以具闻夫螽斯之徳实致克昌専妬之言有妨繁衍是以尚主之门往往絶嗣驸马之身通离衅咎以臣凡弱何以克堪必将毁族沦门岂伊身责前后婴此其人虽众然皆患彰遐迩事隔天朝故吞言咽理无敢论诉臣幸属圣明矜照由道物以典处亲以公臣之鄙懐可得自尽如臣门分世荷殊荣足守前基便预提拂清官显位或由才升一叨婚戚咸成恩假是以仰冒非宜披露丹实非唯止陈一已规全身愿实乃广申诸门受患之切伏愿天慈照察特赐蠲停使燕雀微羣得保丛蔚蠢物怜生自己弥笃若恩诏难降披请不申便当刋肤削发投山窜海
　　南史云宋眀帝疾前代公主之妬适江斆当尚孝武女乃使人为斆作表让婚帝以此表示诸主以讽切之今按艺文类聚作虞通之○此篇颇为一种俗调作俑姑存以备一体至于役僧一书满纸斋饭酸馅气大非雅士所赏也
　　谢除宫僚表【孔稚圭】
　　皇太子霞褰青殿日晃春宫驾紫谷之英振洛笙之响自非气上白云韵同明月何以延芳芝苑插羽琼条窦婴戚贵于西京陆晔风嘉于东国伊人之美方曰可举孔稚圭南史作孔珪字徳璋会稽山隂人好文咏饮酒与外兄张融情趣相得又与王思逺何防防弟并欵交不乐世务门庭之内草莱不翦中有蛙鸣或问之答曰以此当两部鼓吹永元元年为太子詹事代萧侍中敦劝表【江淹】
　　臣公言即日侍中臣恵基给事黄门侍郎臣王僧珍至朱盖乗云轩肃雾坠髙天之防集微臣之躯神爽矍然敛影无地臣【缺】长血心未啓素槩辞从意空言随事尽不能降陛下一时之恩借俄顷之炤遂枉近侍貂簪轼庭臣自亮无庸何以集此退咎慊诚悲枉垂光进戒朝训亏兹盛序感虑踯躅荣结梦寐臣检古少例巡今逾疑岂有妄叨天功虚窃上赏近谬国华坐取隆贵人见其过外惜皇猷内畏私眚昔西京鼎秩汉世权家丹墀网户击钟连骑何尝不以骄满贻戾谦冲要福者哉臣不能遵烟洲而谢岐伯迎云山而揖许由激昂荣华之间沈潜印组之内光饰既超宠临亦逺江左以来罕见其伦今位冠朝端通侯万户结象弭于前衡奏金管于后阵都野宗其荣盛视听敬其炎贵臣一旦居之谁以为不忝者乎而陛下犹崇以异礼者是増臣之戾也况复肃延华劝实深窘廹伏愿俯矜单志赐遂前情则世寝横议臣蒙缓责
　　淹字文通初在建平王府被黜为吴兴令齐髙帝辅政闻其才召之时沈攸之作乱淹为言公有五胜彼有五败帝悦补记室防军髙帝诸章表皆淹制也齐眀辅政淹为御史中丞迁秘书监兼卫尉梁武至新林微服来奔天监元年为散骑常侍左卫将军临沮县伯谓子弟曰吾功名既立欲归身草莱耳以疾迁金紫光禄大夫醴陵侯卒諡曰宪
　　为栁世隆让封公表【沈约】
　　臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤窃步丹墀希收宠于开赋昔窜命穷雉难廹势孤沈板未难负户非切及顾温凊之馆惧结尊慈之懐累叶喁喁举门惴惴臣事逼君亲理非外奬实赖朝谟谨肃宰略遐震奔鲸外剿臣何力焉幸得扶老携防重出幽堵还轴归骖再践乡路岂可资国眚以邀其功因家勷而飨其报遂使甘霜受电之心有同于饰请皎日大河之志匪殊于貌谒
　　世隆元景之弟子以破沈攸之功封贞阳县侯齐髙帝践祚进爵为公
　　约字休文吴兴武康人初武帝在西邸与约游旧建康平引为骠骑司马禅代之事约首发之帝即位约久处端揆有志台司而帝终不用尝梦齐和帝断其舌乃呼道士奏赤章于天称事不由已帝闻数谴责之约惧而卒有司请諡文帝曰懐情不尽曰隐故改为隐尝譔四声谱自谓入神之作帝雅不好而诗家至今遵用之
　　为齐眀帝让宣城郡公第一表【任昉】
　　臣鸾言被台召以臣为侍中中书监骠骑大将军开府仪同三司扬州刺史录尚书事封宣城郡开国公食邑三千户加兵五千人臣本庸才智力浅短太祖髙皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之眀庸近所蔽愚夫一至偏识量己实不忍自固于缀衣之辰拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任惟博陆徒懐子孟社稷之对何救昌邑争臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜髙寝防奉武园悼心失图泣血待旦宁容复徼荣于家耻宴安于国危骠骑上将之元勲神州仪刑之列岳尚书古称司会中书实管王言且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累増一职已黩朝经便当自同体国不为饰让至于功均一匡赏同千室光宅近甸奄有全邦陨越为期不敢闻命亦愿曲留降鉴即垂顺许钜平之恳诚弥固永昌之丹慊获申乃知君臣之道绰有余裕茍曰易昭敢守难夺故可庶心议酌已亲物者矣不胜荷惧屏营之至
　　延兴元年七月鸾奉新安王昭即位遂有此授十月丁酉进爵为王辛亥废帝为海陵王宣城王即位初昉具此草帝恶其词斥甚愠终建武中昉位不过列校王伯厚有言作文忌切题切题则有嫌○昉字彦升乐安博昌人尤长为笔才思无穷当时王公表奏无不请焉起草即成不加点窜昉为人至孝禄奉所收四方饷遗皆颁之亲戚即日便尽守新安卒于官无以为敛遗言不许以新安一物还都
　　为范尚书让吏部侯封第一表【任昉】
　　臣云言被尚书召以臣为散骑常侍吏部尚书封霄城县开国侯食邑千户奉命震惊心顔无措臣云顿首顿首死罪死罪臣素门凡流翰翮无取进谢中庸退慙狂狷固尝钻厉求学而一经不治篆刻为文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣为虏见狱吏之尊除名为民知井臼之逸百年上夀既曰徒然如其诚説亦已过半乱离斯瘼欲以安归闭门荒郊再离寒暑兼以东臯数亩控带朝夕关外一区怅望钟阜虽室无赵女而门多好事禄微赐金而欢同娱老折芰燔枯此焉自足陛下应期万世接綂千祀三千景附八百不谋臣衅等离心功慙同徳泥首在顔舆棺未毁缔构草昧敢叨天功狱讼讴歌示同民志而隆器大名一朝总集顾已及躬何以臻此政当以接闬白水列宅旧丰忘舍讲之尤存诸公之费俯拾青紫岂待明经臣云顿首顿首死罪死罪夫铨衡之重关诸隆替逺惟则哲在帝犹难汉魏以降达识继轨雅俗所归唯称许郭拔十得五尚曰比肩其余得失未闻偶察童幼天机暂发顾无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭己南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪参差或足食关中或成军河内或制胜帷幄或门人加亲或与时抑扬或隐若敌国或防定禁中或功成野战或盛徳如卓茂或师道如桓荣或四姓侍祠已无足纪五侯外戚且非旧章而臣之所附唯在恩泽既义异畴庸实荣乖儒者虽小人贪幸岂独无心臣本自诸生家承素业门无富贵易农而仕乃祖平道风秀世爰在中兴仪刑多士位裁元凯任止牧伯髙祖少连夙秉髙尚所富者义所乏者时薄宦东朝谢病下邑先志不忘愚臣是庶且去嵗冬初国学之老博士耳今兹首夏将亚冢司虽千秋之一月九迁荀爽之十旬逺至方之微臣未为速达臣虽无识唯利是视至于亏名损实为国为身知其不可不敢妄冒陛下不弃菅蒯爱同丝麻傥平生之言犹在听览宿心素志无复贰辞矜臣所乞特回宠命则彞章载穆微物知免臣今在假不容诣省不任荷惧之至
　　云字彦龙南乡舞隂人初与梁武帝俱在竟陵王子良西邸情好欢甚帝时己有徴应云尽心推事帝兵至都张稷遣云衔命至石头遂防谋议既即位因有此除云尝为广州刺史为豪族谭俨所诉徴下狱赦免所谓赭衣为伍者也
　　为范始兴作求立太宰碑表【任昉】
　　臣云言原夫存树风猷没着徽烈既絶故老之口必资不刋之书而蔵诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧由是崇师之义拟迹于西河尊主之情致之于尧禹故精庐妄啓必穷鑴勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配命则周公其人体国端朝出藩入守进思必告之道退无茍利之専五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移嵗序防鸮东徙松槚成行六府臣僚三藩士女人蓄油素家懐鈆笔瞻彼景山徒然望慕昔晋氏初禁立碑魏舒之亡亦从班列而阮畧既泯故首冒严科为之者竟免刑戮置之者反蒙嘉叹至于道被如仁功防微管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻驆长陵輶轩不知所适臣闾里孤贱才无可甄值齐网之弛賔客之禁防名委质忽焉二纪虑先犬马厚恩不答而敝帷毁盖未蓐蝼蚁珠襦玉匣遽饰幽泉陛下奬名教不隔微物使臣得骏奔南浦长号北陵既曲逢前施实仰觊后泽傥验杜预山顶之言庶存马骏必拜之感临表悲惧言不自宣
　　建武中云上此表事竟不行
　　为萧扬州作荐士表【任昉】
　　臣闻求贤暂劳垂拱永逸方之疏壤取类导川伏惟陛下道徳旒纩信充符玺六飞同尘五让髙世白驹空谷振鹭在庭犹惧隐鳞卜祝蔵器屠保物色关下委裘河上非取制于一狐谅求味于兼采而五声倦响九工是询寝议庙堂借听舆皁臣位任隆重义兼家邦实欲使名实不违徼幸路絶势门上品犹当格以清谈英俊下僚不可限以位貌窃见秘书丞王暕七叶重光海内冠冕神清气茂允廸中和叔寳理遣之谈彦辅名教之乐故以晖映先达领袖后进居无尘杂家有赐书辞赋清新属言远室迩人旷物踈道亲养素丘园台阶虚位庠序公朝万夫倾望岂徒荀令可想李公不亡而已哉前侯官令王僧孺理尚栖约思致恬敏既笔耕为养亦佣书成学至乃集萤映雪编蒲缉栁先言往行人物雅俗甘泉遗仪南宫故事画地成图抵掌可述岂直鼮鼠有必对之辩竹书无落简之谬暕坐镇雅俗益已多僧孺访对不休质疑斯在并东序之秘寳瑚琏之茂器诚言以人废而才实世资临表悚战犹惧未允
　　齐明帝诏求异士始安王遥光有此奏暕俭之子僧孺肃之八世孙祖父皆大僚盖六朝论人大抵重门望也其后僧孺为郡叅选持防秉公独以一眚被废暕不能留心寒素颇不称荐词云
　　为皇太子求一日一朝表【任昉】
　　臣闻内竖告安姬昌怡色鸣鸡戒旦周发冠履或以凉燠之后晨昏异宜膳羞之和鼎餁殊节一辰三朝称情犹简终日承顔在理斯惬且长夀之对抚循无已驰道未穷顾懐不辍岂直下动天性固亦上结慈衷自顷半旬乃朝遂为通制事逾信次义乖晨省一日万防不敢三尘御省每旦改宿特乞一至寝门
　　解官表【陶景】
　　臣闻尧风冲天颍阳振饮河之谈汉徳括地商隂峻餐芝之气臣栖迟早日簮带久年仕岂留荣学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东关故乡就望睠言兴念临波泻泪臣舟棹已无縁躬诣不任攀恋之诚谨奉表以闻
　　景字通明丹陵秣陵人父为妾所害景终身不娶齐髙帝引为诸王侍读家贫求宰县不遂永眀十年脱朝服挂神武门上表辞禄诏许之止于句曲山号华阳隠居谓门人曰吾见朱门广厦虽识其华乐而无欲往之心望髙岩瞰大泽知此难立止自恒欲就之且永明中求禄得辄差舛若不尔岂得为今日之事岂惟身有仙相亦缘势使之梁武手勑招之画两牛一放水草之间一着金笼头有人执绳以杖驱之年八十五卒
　　渊明之去官畏见督邮也逸少之去官耻为王述下也贞白之去官求宰县不得也然皆无碍其为髙也后人于此必尽讳之而别寻一好题目人臣着寻题目三字于胷中则上不顾君父下不顾朋友昧心蒙面之事无不为矣此仕宦之最恶套也
　　谢徴补谢朏何表【梁武帝】
　　夫穷则独善达以兼济虽出处之道其揆不同用舍惟时贤哲是蹈前新除侍中太子少傅胐前新除散骑常侍太子詹事都亭侯羽仪世胄徽猷冠冕道业徳声康济雅俗昔居朝列素无宦情賔客简通公卿罕预簮绂未褫而风尘摆落且文宗儒肆互居其长清规雅裁兼擅其美并达照深识预睹乱萌见庸质之如初知贻厥之无寄拂衣东山眇絶尘轨虽解组昌运实避昏时家膺鼎食而甘兹橡艾世袭青紫而安此悬鹑自浇风肇扇用南成俗淳流素轨余烈颇存谁其激贪功归有道康俗振民朝野一致虽在江海而勳同魏阙今泰运甫开贱贫为耻况乎久蕴瑚琏暂厌承明而可得求志海隅永追松子臣负荷殊重防赞万防实赖羣才共成栋榦思挹清源取镜止水愚欲屈居僚首朝夕谘诹庶足以翼宣寡薄式是王度
　　永元中胐并徴不就东昏皆命廹遣髙祖平京邑霸府初开表请补军谘祭酒并不至
　　上昭明太子集别传等表【梁简文帝】
　　若夫正少阳之位主承祧之则口实为美唯称啓诵自兹厥后罕或闻焉昭明太子禀仁圣之姿纵生知之量孝敬兼极温恭在躬明月西流幼有文章之敏羽籥东序长备元良之徳非假二疏宁劳四皓虎贲恧其经学智囊慙其调防岂止博望延賔夀春能赋问疑枣据书戒凭陵而已哉玉折何追星頽靡续地尊虢嗣外阳之术无徴位比周储缑山之驾不反臣以不肖妄作明离出入铜龙瞻仰故实思所以揄扬盛轨宣记徳音谨撰昭明太子别传文集请备之延阁蔵诸广内永彰茂实式表洪徽
　　昭明太子名统字徳施以武帝平建邺之年生读书数行并下过目皆忆赋诗属思便成无所防易时俗稍奢太子欲以已率下身衣浣衣食不兼肉自加元服帝使省万防明于庶事天下称仁卒时年三十三按梁武诸子昭明最贤其后人自瑀至遘八叶宰相名徳相望与唐相终始天之报施可谓不爽矣荐鲍几表【梁元帝】
　　臣闻思皇多士仄陋所以明敡畴咨熈载髦俊所以并作斯固殷殿初基拾龙渊之寳虞祠始构献鳯管之玉旌蒲出鲁贲帛归齐颂声既兴盛业斯在伏惟陛下则天纬地乗正驭才沙汰八风澄明六合叶登梦之客日贲于丘园韦毂投钓之臣相望于魏阙故以物无遗寳矣振鹭有充庭之讴白驹罕空谷之咏洋洋济济无得而称者焉臣诚愧知才识职非选举窃以进贤上赏蔽贤显戮敢缘斯义用举所知伏见鲍防门庭雍睦立身贞退博涉文史颇闲刀笔忠公抗直出宰防平雅志深安贫専静解巾入仕三十余年自游臣府一纪于兹前宰东邑实有二鲁之风近处南台欲尊两鲍之则伏揆天严已当简在脱蒙显居良局登以清贯将齐毛玠古人之服实同呉隐酌水之防昔丁隈牧州陈顾翟之好礼徐靖为郡荐袁涣之笃学桓范驱传先举管宁朱则剖符亦称董直臣才非往哲识愧前修轻尘听览伏待斧钺
　　唐秇文志有鲍防集八巻○萧氏父子之文可谓盛矣然其立国抑何不振之甚也当时裴子野作雕虫论渊乎有深识焉惜其触时忌而不尽言也余未及录姑存其名于此
　　为韦雍州致仕表【王僧孺】
　　一旦攀附遂无涯限排云矫汉飞捧待翼陆离蝉组照灼旛旗受脤推毂执珪奉酎变狭室于髙门改小冠于侯服况复还周纽其六印归齐列其五鼎常惧轮轻载积基薄墉髙器覆危倾人指鬼瞰老与年并疾随衰及途遥齿截漏廹钟鸣髙舂之景一斜不周之风忽至菌蟪夕隂倐驶无防槿蕣朝采飘零已及仰朱阙而掩涕俯濠谷而自悲岂复式瞻拱黙仰接钟鼓傥帷盖未亲东岳稍驻击壤鼓腹其赐犹多
　　韦叡字懐文京兆杜陵人梁武起兵叡有佐命功及即位封都梁子屡以功进为侯天监十四年为雍州刺史十五年表致仕优诏不许普通元年卒諡曰严叡素羸每战未尝乗马以板舆自载所向克捷北人号为韦虎武帝鋭意释氏天下从风而化叡自以位居大臣不欲与众俯仰所行略如他日
　　贺平邺都表【庾信】
　　臣闻泰山梁甫以来即有七十二代龙图书之后又已三十余年虽复制法树同礼殊乐异至于文离武落剡木弧席卷天下之心包含八荒之志其揆一矣伏惟陛下握天枢秉地轴驾驭风云驱驰龙虎沈雄内断不劳谋于力牧天防勇决无待问于容成是以威风所振烈火之遇鸿毛旗鼓所临冲风之巻秋叶窃闻伊洛戎夷幽并僭伪抱图载籍已归丞相之府衔玉系绶并诣中军之营百年逋诛遂穷巢窟三代敌怨俄然扫荡昔周王鲔水之师尚劳再驾轩辕上谷之战犹须九伐未有一朝指麾独决神虑平定防内光宅天下二十八宿止余吴越一星千二百国裁漏麟洲小水若夫咸康之年四方始定建武之代诸侯并朝不得同年而语矣虽复八风并唱未足颂其英声六乐俱陈无以歌其神武坐钓台而誓众姒启继夏禹之功入南郊而问罪姬发成周文之志此无改之道大孝也欤当今鹿台已散离宫已遣兵蔵武库马入华山立眀堂之制奏大武之乐盛矣哉上天降休未之有也政须东南一尉立于比景之南西北一候置于交河之北然后命东后诏苍防衢坛琬碑银绳琼检告厥成功差无惭徳臣忝窃荣幸莅政东藩不获躬到阙庭预观大庆不胜鳬藻踊跃之至
　　周武帝建徳六年帝至邺遂平齐禽齐主及其太子于青州齐诸行台州镇悉降凡得州五十五郡一百六十二县三百八十五
　　庾信字子山父肩吾为梁太子中庶子东海徐摛为右卫率摛子陵及信并为抄撰学士出入禁闼恩礼莫比文并绮艳世号徐庾体元帝中聘于西魏属大军南讨遂留长安累迁骠骑大将军开府仪同三司进爵义城县侯眀帝武帝并好文学特蒙恩礼滕赵诸王周旋欵至有若布衣信虽位通显常作乡关之思乃为哀江南赋以致意
　　贺新乐表【周武帝　庾信】
　　臣闻天地顺动则雷出为豫圣人成功则风行有节故六徳在咸池之宫山谷可调八风入承云之奏人神不杂我太祖文皇帝体国经野设官分职变魏作周移风正雅衣裳而朝万国珪璧而会诸侯至如经纶图籍校讐烟烬乐正无缺章秩宗无废典岂但商颂十篇得诸太师之室虞书五礼取于恭王之宫伏惟皇帝以下武嗣兴中阳继业运日月之明动渊泉之虑律厯着微无烦于太史隂阳晷度躬定于天官故得防考八音研精六代封晋魏为二王序殷周为三恪虽复朱干玉戚尚识典刑素韨纁裳犹因雄据未若山云特起八卦成形鳯凰于飞九州观徳改金奏于八列合天元于六舞声含击石更入登歌调起初钟还防玉管足以感天地而通神明康帝徳而光象昔者斋居扈为曲在于云门师度盟津习舞归于山立遂乃包括三名克谐一代作者之谓圣天之所啓乎岂惟路鼓灵鼗空桑孤竹广矣大矣轮焉奂焉是知零陵孝防空传玉管始平太守虚称铜尺臣等并预钧天同观张乐轩墀敞栏槛眺听崇牙业业猛簴趪趪翠鳯扬旌灵鼍树鼓杳防云雾荡薄丘陵醴泉与甘露同飞赤雁与斑麟俱下聘鲁请观理当见其盛徳适齐忘味定是知其尽美昔渊鱼听曲尚得耸鳞枥马闻弦犹能仰秣臣等诚愧知音敢忘悦豫若使详其音律是所邈然但能记其铿锵于兹为幸不胜庆悦之诚谨诣朝堂奉表以闻
　　齐王进白兔表【庾信】
　　臣闻舆图欲逺则玉虎晨鸣辙迹方开则银麞入贡伏惟陛下明明在上翼翼居尊徳动天闗威移地轴是以风烟照烛毛羽祯祥史不絶书府无虚日臣受服元戎用绥边鄙辕门所屇始次熊山前茅虑无乃获白兔光鲜越雉色丽秦狐月徳符徴金精表瑞呈祥舆颂效异披图尊敬之迹既明应事之机斯兆臣之龚行实从陕略瑞以素质弥雄西气庶重承庙算方事申威揜代偃齐分韩裂赵不任鳬藻踊跃之情
　　齐王宪周文帝子也通敏有度量为帝所器蜀平欲授之以幼未果明帝始遣之时年十八有善政蜀人立碑颂徳后进齐王屡典征伐齐人惮其勇略宣帝即位忌而杀之諡曰炀时人知其寃酷
　　齐王进苍乌表【庾信】
　　臣闻飞南阳之雉尚阐霸图下建章之鹄犹调和气况乃虞廷告瑞姬社呈祥咸髙识哺之心实贵能知之性伏惟皇帝陛下徳教百姓孝行四海摄提从纪天下文明是以东海输禽乍改黔质西山度羽或变苍精臣去月三十日行到陕州堂内见一苍乌林薄囘翔循环不去驻乗木之精转司风之翼即召仪同某等同时观见斯实礼敬所覃孝慈之感理宜归瑞秘图书祥帝册用光至徳取効升平无令赤鳯留止偏为瘗玉之歌鹤徘徊独擅衔珠之舞
　　齐王进赤雀表【庾信】
　　臣闻南阳雉飞尚论秦霸建章鹄下犹明汉徳当今天不爱寳地必呈祥自应长乐观符文昌启瑞伏惟皇帝钦明文思惟以劬劳成务厯象日月允厘百工海水无波天星不动去四月十三日秦州清水郡伯阳县文谷林在家获一赤雀光同朱鳯色类丹乌降火飞精似入公车之府流金成制若上凌云之台谨按赤雀衔书止于酆户周之受命兴乎此祥即事所观同符合契实可图形瑞谱书颂儒林事足成台名堪纪号岂直云中太守见赤心之奉主蓬莱童子知白环之报恩臣等预观休徴情廹恒庆不任鳬藻之至
　　为阎大将军乞致仕表【庾信】
　　臣闻礼云大夫七十致仕于朝传家于子膳则贰珍衣称时制臣自出身奉国四十余年遭遇风云从微至着太祖文皇帝扶危济难奄有闗河臣实无堪中涓从事自洛食风尘河梁旗鼓华隂有白马之兵河曲有黄沙之阵臣虽用命不能竒防功薄赏厚因人成事恩泽年表常以愧心仰逢周朝以揖让登庸讴歌受命主贵臣迁频烦荣宠三槐以铸鼎象物知其神奸五等以桓珪饰瑞守其宫室臣以何徳兼而有之况复水土之职王梁以应防受徴兵戈之王韩信以登坛独拜语其连类臣又何人当今四海未宁三方鼎峙陛下劳心之日羣公展効之秋而臣甲子既多耄年又及无叅賔客之事谬达诸侯之班尸禄素餐久紊彛典负乗致寇徒烦有司加以寒暑乖违节宣失序风水交侵菁华已竭虽复防颇强饭马援据鞍求欲报恩何能为役荣启期之乐适足自贻烛之武之言无能为也特乞解所居官言从初服事符骸骨之请非谋几杖之赐若臣北陵移病东臯归老山河茅社一反司勲公侯珪璧还封典瑞则朝无冒位之人臣免妨贤之责虞氏养老敢希东序之荣周朝如荼岂望西郊之礼但瞻仰天威方违咫尺徘徊城阙私増凄恋不任知止之情云云
　　阎庆河隂人世为将家累官大将军进爵太安郡公晋公防母庆之姑也防擅朝而庆未尝阿附及防诛武帝以此重之建徳二年致仕周宣帝隋文帝皆令皇子问疾极一时尊荣之典焉
　　为晋阳公进玉律秤尺斗升表【庾信】
　　臣闻三才既立君臣之道已陈六位时成礼乐之功斯正故以叶和日月测度隂阳悦豫兆人仪刑万国者也伏惟皇帝应箓驭天披图受命据太阳而悬象履文昌而建极白环表让徳之符圭告成功之瑞太阶既平升中可习必当水建千年山称万嵗伏见勑防刋正音律平章厯象奏黄钟而歌大吕变孤竹而舞云门莫不远取踈通声从安乐四分既明三微且定是以闻钟于洛浦即辨声乖听铎于邯郸先知响韵二分二至行于司厯之官九变九成被于中和之职足以动天地感鬼神被风俗平寒暑岂直吟啸谿谷囘翔鸾鳯而已哉是知零陵庙前徒寻舜管始平城下空论周尺臣闻上制其礼下习其仪君定其法臣行其事谨遣玉律一具并玉秤尺斗升合等始得成功至于分粟累黍量丝数籥实以仰禀圣规防详神思所冀节移隂管无劳河内之灰气动阳钟不待金门之竹而琬琰事轻般倕虑浅不足展乎成均増辉度量赍器奉表以闻
　　劝进元帝表【徐陵】
　　封唐有圣还承帝喾之家居代维贤终纂髙皇之祚无为称于华舄至治表于垂衣而拨乱反正非闻前古至如金行重作源出东筦炎运犹昌枝分南顿岂得掩显姓于轩辕非才子于颛顼莫不因时多难俱继神宗者也伏惟陛下出震等于勋华鸣谦同于旦奭握褒秉钺将在御天玉媵珠衡先彰元后神祗所合非惟太室之祥图牒斯归何止尧门之瑞若夫大孝圣人之心中庸君子之徳固以作训生民贻风多士一日二日研览万几允文允武包罗羣艺拟兹三大賔是四门厯试诸难咸熙庶绩斯无间而称也自无妄为象钟祸上京枭獍防刘宗社荡坠嶙头铁额兴暴皇年封狶脩虵行灾中国灵心所宅下武其兴望紫极而行号瞻丹陵而殒恸家寃将报天赐黄鸟之旗国害宜诛神奉狐之录尅李轶于河津征陶谦于海岱滕公拥树雄气方严张绣交兵风神弥勇忠诚贯于日月孝义感于氷霜如雷如霆非貔非虎前驱效命元恶斯歼既挂胆于西州方燃脐于东市蚩尤三塜宁谓严诛王莽千剸非云明罚青羌赤狄同界狼豺胡服夷言咸为京观邦畿济济还见隆平宗祀愔愔方承多福自氤氲浑沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之羣飞赫赫明明龚行天罚如当今之盛者也于是卿云似盖晨映姚乡甘露如珠朝垂原寝芝房感徳咸出铜池蓂荚伺辰无劳银箭重以东渐莵西逾白狼髙栁生风扶桑衔日莫不编名属国归贡鸿胪荒服来宾遐迩同庆其文昭武穆跗萼也如彼天平地成功业也如此久应旁求掌故询诏天官斟酌繁昌经营髙邑宗王啓霸非劳武徳之侯清跸无虞何事长安之邸扬龙旂以飨帝御鳯扆以承天厯数在躬畴咨为让某官等至邺伏承圣防谦冲为而不宰或云洛阳未复函谷无泥旋驾金陵方膺天睠愚谓大庭少昊非有定居汉祖殷宗皆无恒宅登封岱岳且署明堂巡狩荆州时行司何必西瞻虎踞乃建王宫南望牛头方称天阙抑又闻之珪既锡苍玉无陈乃棫朴之愆期非包茅之不贡云和之瑟久废甘泉孤竹之管无闻方泽岂不惧欤伏愿陛下因百姓之心振万邦之命岂可逡巡固让方示石户之农髙谢为君徒箕山之客未知上徳之不徳惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等预奉皇华亲承朝命珪璋特达通聘河阳貂珥雍容寻盟水加牢贬馆随世污隆瞻望乡关诚均休戚但轻生不造命与时乖等一介之行人同三危之逺摈承间内殿事絶耿弇之因封奏边城私等刘琨之哭
　　侯景之乱元帝拥重兵居上流坐视不救且尽除弟侄之碍手者幸父兄颠沛以为称帝地史谓不急莽卓之诛先行兄弟之戮此真千古罪人也当时梁之臣子舍元帝无可戴故劝进归焉沈烱表中用吴楚管蔡大是曲笔孝穆此篇大可味○元帝时恋江陵不肯诣建业此表大庭以下特为之解
　　代王僧辩劝进梁元帝表【沈烱】
　　紫宸旷位赤县无主百灵耸动万国囘皇虽醉醒相扶同归景亳式歌且诵总赴唐郊犹惧陛下俛首澘然让徳不嗣传车在道方慎宋昌之谋法驾已陈尚杜耿纯之劝岳牧翘首天民累息臣闻星囘日薄击雷鞭电者之谓天岳立川流吐雾蒸云者之谓地苞天地之混成洞隂阳之不测而以裁成万物者其在圣人乎故云天地之大徳曰生圣人之大寳曰位黄屋庙堂之下本非获已而居明镜四衢之罇盖由应物取训伏惟陛下稽古文思英雄特达比以周旦则文王之子方之放勋则帝挚之季千年旦暮可不在斯庭阙湮亡钟鼎沦覆嗣膺景厯非陛下而谁岂可便赤眉更立盆子隗嚣托置髙庙陛下方复从容髙让用执谦光展其矫行伪书诬罔正朔见机而作断可识矣匪疑何卜无待蓍日者公卿失驭祸躔霄极侯景凭陵奸臣互起率戎伐颍无处不然劝明诛晋侧足皆尔刁斗夜鸣烽火相照中朝人士相顾衔悲凉州义徒东望陨涕惵惵黔首将欲安归陛下英畧纬天沈明内断横劒泣血枕戈尝胆农山圯下之防金匮玉鼎之谋莫不定算扆帷决胜千里击灵鼍之鼓而建翠华之旗驱六州之兵而总九伯之伐四方虽虞一战以霸斩其鲸鲵既章大戮荷校灭耳莫匪奸囘史不絶书府无虚月自洞庭安波彭蠡底定文昭武穆芳若椒兰敌国降城和如亲戚九服同谋百道俱进国耻家怨计期就雪社稷不坠繄在圣明今也何时而申帝啓之避防危若此方陈泰伯之辞国有具臣谁敢奉诏天下者髙祖之天下陛下者万国之欢心万国岂可无君髙祖岂可废祀即日五星夜聚八风通吹云烟纷郁日月光华百官象物而动军政不戒而备飞舻巨舰竟水浮川铁马银鞍陵山跨谷英杰接踵忠勇相顾湛宗族以酬恩焚妻子以报主莫不覆楯衔威提斧击众风飞电耀志灭防丑所待陛下昭告后土防奉上帝广发明诏师出以名五行夕返六军晓进便当尽司寇之威穷蚩尤之伐执石赵而求玺斩姚秦而取钟扫茔陵奉返宗庙陛下岂得不仰存国计俯从民请汉宣嗣位之后即遣蒲类之军光武登极临竟始有长安之捷由此言之不无前准臣等或世受朝恩或身荷重遇同休等戚自国刑家茍有腹心敢以死夺不任慺慺之诚谨奉表以闻
　　代王僧辩又奉劝进表【沈烱】
　　众军以今月戊子总集建康贼景鸟伏兽穷频击频挫奸竭诈尽深沟自固臣等分勒武旅百道同趣突骑短兵犀圅铁楯结队千羣持防百万止纣七步围项三重轰然大溃羣防四灭京师少长俱称万嵗长安酒食于此价髙九县云开六合清朗矧伊黔首谁不载跃伏惟陛下咀痛茹哀婴忍愤酷自紫庭绛阙胡尘四起壖垣好畤冀马云屯泣血治兵尝胆誓众而吴楚一家方与七国俱反管蔡流言又以三监作乱西凉义众阻强秦而不通并州遗民跨飞狐而见泯豺狼当路非止一人鲸鲵不枭倐焉五载英武克振怨耻并雪永寻霜露如何可言臣等辄依故实奉社庙使者持节分告茔陵嗣后升遐龙輴未殡承华掩曜梓宫莫测并即随由备办礼具防荒四海同哀六军袒哭圣情孝友理当感恸日者百司岳牧祈仰宸鉴以锡珪之功既归有道当璧之礼允属圣明而优诏兼冲窅然凝邈飞龙可跻而干爻在四帝阍已叩而阊阖未开讴歌再驰是用翘首所以越人固执熏丹穴以求君周民乐推逾岐山而事主汉王不即位无以贵功臣光武不止戈岂谓绍宗庙黄帝游于襄城尚访治民之道放勋入于姑射犹使罇俎有归伊此傥来岂圣人所欲帝王所应不获已而然伏读玺书寻讽制防顾懐勿外未奉慈衷陛下日角龙顔之姿表于狥齐之日彤云素气之瑞基于应物之初博览则大哉无所与名深言则晔乎昭章之观忠为令徳孝实动天加以英威茂略雄图武算指麾则丹浦不战顾盼则版泉自荡地维絶而重纽天柱倾而更植凿河津于孟门百川复啓补穹仪以五石万物再生纵陛下拂袗衣而游广成登弇山而去东土羣臣安得仰诉兆庶何所归仁况郊祀配天罍篚礼旷齐宫清庙匏竹不陈仰望銮舆匪朝伊夕瞻言法驾载渴且饥岂可久稽众议有旷彞则旧郊既复圅雒已平髙奴栎阳宫馆虽毁浊河清渭佳气犹存臯门有伉甘泉四敞土圭测景仙人承露斯盖九州之赤县六合之枢机博士捧图书而稍还太常定礼仪而已列岂得不扬清驾而赴名都具玉銮而游正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下迹基百里劒杖三尺以残楚之地抗拒九戎一旅之师剪灭三叛坦然大定御辇来归解五牛于冀州秣六马于谯郡缅求前古其可得欤对扬天命何所让徳有理存焉敢重所奏
　　侯景之乱烱为景将宋子仙所得及子仙败王僧辩购之酬所获钱十万自是羽檄军书皆出于烱及简文遇害四方岳牧上表劝进僧辩令烱制表当时莫有逮者
　　经通天台奏汉武帝表【沈烱】
　　臣闻桥山虽掩鼎湖之灶可祠有鲁遂荒大庭之迹无泯伏惟陛下降徳猗兰纂灵丰谷汉道既登神仙可望射之罘于海浦礼日观而称功横中流于汾河指栢梁而髙宴何其甚乐岂不然欤既而运属上仙道穷晏驾甲帐珠帘一朝零落茂陵玉盌宛出人间凌云故基共原田而膴膴别风余趾带陵阜而茫茫羁旅缧臣能不落泪昔承眀既厌严助东归驷马可乗长卿西反恭闻故实窃有愚心黍稷非馨敢望徼福但雀台之吊空怆魏君雍丘之祠未光夏后瞻仰烟霞伏増凄恋
　　三辅黄图曰武帝元封二年作甘泉通天台去地百余丈以候天神元鳯间自毁○烱字初明荆州陷为西魏所虏以母老在东恒思归国恐以文见留有所作辄秘不传尝独行经汉武通天台为表奏之陈已思归之意其夜梦有宫禁之所兵卫甚严便以情事陈诉闻有人言甚不惜放卿还防时可至少日果与王克等并获东归庾信王襃惜而不遣
　　戏作防表【韦琳】
　　臣防言伏见除书以臣为粽【一作糁】熬将军油蒸校尉臛州刺史脯腊如故者肃承将命含灰屏息凭笼临鼎载兢载惕臣闻髙沙老妪非有意于绮罗白鲔女儿岂留心于珠翠【一无此四句】臣美愧夏鳣味惭冬鲤常恐鲐服之诮每惧鼈岩之讥是以潄流湖底枕石泥中不意髙赏殊私曲蒙钧拔遂得起升绮席忝预玉盘爰厠玳筵猥烦象箸泽覃紫防恩加黄腹方当鸣姜动桂纡苏佩欓轻瓢才动则枢槊如云浓汁暂停则兰膏成列婉转绿虀之中逍遥朱唇之内衔恩噬泽九殒弗辞不任屏荣之至谨到铜鎗门奉表以闻
　　诏答云省表具知卿池沼搢绅陂池俊乂穿蒲入荇肥滑有闻允堪兹选无劳谢也
　　后梁韦琳天保中为舍人涉猎有才藻善剧谈尝为防表以讥刺时人
　　为陈六宫谢表【江总】
　　鹤籥晨啓雀钗晓映恭承盛典肃荷徽章步动云袿香飘雾縠媿纒艶粉无情拂镜愁萦巧黛息意临牕妾闻汉水赠珠人间絶世洛川拾翠仙处无双或有风流行雨窈窕初日声髙一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴总字总持陈宣帝时为太子詹事总性温裕工诗溺于浮靡及为宫端与太子为长夜之饮养良娣陈氏为女太子亟微行游总家宣帝【缺】怒免之后又厯侍中左右尚书后主即位厯吏部尚书仆射尚书令不持政务日与后主游晏后庭多为艳诗与陈暄孔范等当时谓之狎客以至于亡入隋拜上开府开皇十四年卒其为自序云太建之时权移羣小谄嫉作威屡被摧黜识者讥其言迹之乖
　　西河王谢太尉表【温子升】
　　臣闻拂羽决起力谢摩天防蹇载驰功微送日将短翮难以陵髙驽乗无由致逺虽复建旟出郡未追楚赵之风捧壶入侍徒踵金张之迹及天祚明徳运啓兴王六遂始迁九鼎初定于焉承乏有用当官草靡从风未遑克让常恐执辔轻轮操刀伤锦
　　子升字鹏举仕东魏为散骑常侍梁使写其文传于江外武帝称之曰曹植陆机复生此土恨我词人数穷百六傅标使吐谷浑见其国主牀头书数巻乃子升文也齐文襄引为大将军谘议荀济之乱文襄疑其知谋乃饿诸狱死子升外恬静而内深险事故之际好与其间故及于祸
　　代为百官贺甘露表【卢思道】
　　河荣洛变授社于勋华玉素鳞降灵于汤武其间微禽弱草改状移形夜宿朝云星光动色皆以照临下土发挥帝载千祀一致隔代同符伏惟陛下上总天维傍握河纪持钦翼之小心纂升平之大业万灵翘首应三古以西巡两仪贞观乗六气而东指卿云既出还闻百辟之歌河清可俟实得万人之欢而上乃顾神物荐委飞甘洒润玉散珠连昔魏明僊掌竟无灵液汉武金盘空望云表岂若神浆可挹流味九户之前天酒自零凝照三阶之下斯实旷代祥符前王罕遇休矣美矣皇哉唐哉臣等并徼昌运俱沐造骤闻秘社亟覩防贶振鳞抚翼空驰鱼鸟之心瘗玉编金方待云亭之后思道字子行年十六中山刘松为人作碑铭思道读之多所不解感激读书后复为文示松松亦不甚解叹曰学之有益岂徒然哉然不持操行由是宦途沦滞○齐文宣崩文士各作挽诗魏收杨休之得一二首思道得八首人称八米卢郎盖以稻喻之言十稻之中得八米也
　　劝封禅表【上官仪】
　　臣某等言臣闻乾元惟大播四序而无言坤仪盖厚宁万象而得一至于号均三大体覆载以曲成圣表千龄顺刚柔以蔵用是以可久可大永固皇王之绪贞观贞明独照陶钧之上故可登封泰岳类帝以尊天降禅肃然禋宗以厚地伏惟陛下膺图绍箓仪天纂镜受昭华而光寳位正玑衡而握金符销伏鼇而缀上剪应龙而清下渎于是灵台偃伯畅毂埋轮刑政肃清削秋荼之繁芜雅颂先烈激圆海之漪澜就月幽覃则烛龙开景薰风逺畅则蟠木増华没羽浮金之章昭载笔于僊室韦韝卉袵之首袭长缨于兰锜九畴式序七徳攸宣发神化于丹青敷礼义之粉泽既而睿徳潜通至诚防召祯图载啓神物发挥双觡呈班驯扰于君囿九芝献彩烛耀于帝池太史摽祥镜流千里卿云表贶凝华五色江茅鄗黍嵗时麟萃东鲽西鹣日月波属鸿符巨庆畴可详言诚廼岱郊伫遂云埛望跸臣某等【中谢】永言遐载缅镜前徽王迹之所葳蕤帝图之所凝逺龙官结绳之后鸟纪垂衣之君治定功成俱备升中之礼尘清海晏咸申谒款之诚异世同符千载一揆谅以増髙益厚式酬灵睠陛下徳光宙始文焕震初蓆萝而因万物典裒而济下元镕范生灵张四维于地络缔褠函夏建八柱于枢宏规絶迹功无与二驾三五而遥集超八九而腾骧加以琁厯啓徴躔南至于朔旦金鼓问罪削左袵于交河固可恭柴燎之展采穆灵坛之禋敬焉得狥小节于冲挹忘至公之鸿典絶三神之欢拒万方之志虽复翘心天路未留三舍之感延伫帝阍逾邈九霄之望伏惟陛下纡瑶池之渺辔屈姑射之凝神酌令典于中樽遵时迈于嬴里采公卿之嘉议览搢绅之谠辞逸记重甄頽章再纽诏雨师以先路命风伯以清尘六飞案轨九旗齐列荣光承幰非烟翼衡辑瑞而嘉肆觐瘗玉而恭储祉方使日观増华仙闾改饰神光霄映若流照于春陵云色尽开似凝晖于丰谷表咸池于翠防万嵗叶其殷荐席藁秸于紫坛八神歆其明祀笼千古之伟观孕七百之丕业臣等命与时偕濯景昌运优游渠阁之内怊怅南风之弦栖息蓬山之阿弋钓先皇之道至于朝猷国纪颇践奥隅陛下推而不居窃所未喻郁云梁之典缺懐庭之仪沮神主之欲漏贪天之议伏愿杲其日出照倾阳之心油然作云降离毕之泽庶使飞英腾茂秘玉检而遐传手舞足蹈扈翠华于乔岳仪字游韶太宗每属文遣仪视藁髙宗时进西台侍郎同东西台三品武后得志遂牵制帝帝不能堪欲废之召仪与议使草诏左右告后后自申诉帝曰上官仪教我许敬宗希后防搆仪与梁王忠谋大逆下狱死孙女为中宗昭容追赠仪中书令楚国公皇太子请脩书表【崔融】
　　臣闻昔者明王学以化人成俗古之君子文以纬地经天虽有阆风之髙岳弗登弗知其峻也虽有浴日之巨溟弗涉弗知其广也伏惟天皇域中居大天下化成百官以理万人以察日行中道而淑清嵗起摄提而位序光薰万物岂直芝珥蓂泽加四海宁惟夀麻孤竹地成形而天成象其道弥光河出图而洛出书其徴可验环林璧沼金门石室坟典积于丘山笔墨盈于泉海圣朝多士自可包三代之文臣顾不才何足奉三皇之教皇慈渥洽帝奬优隆擢公望为太师徴子房为少傅所冀习与智长化与心成尝辛苦于嵗余终未阶于日就臣闻学者殖也问以辨之积必有成勤则不匮以周公之上圣日读百篇以孔父之多能韦编三絶臣虽不敏窃所庶防然以列代遗章先王旧典康成兴业才览巻于八千士安覃思愿加年于累百岂不以学而时习博则难精者乎今欲搴其萧稂撮其枢要可以出忠入孝可以益国利人极贤圣之大猷尽今昔之能事商百氏勒成一家庶有代于箴规长不违于左右又近代书钞实繁部帙至如华林园徧略文殿御览夀光书苑长洲玉镜及国家以来新撰艺文类聚文思博要等并包括逺卒难详悉亦望错综羣书删成一部艺官宾馆亦既天皇立之矣端士正人亦既天皇致之矣伏乞俯从微愿特降鸿私许臣撰缉遂臣诚请当宫学士如少仍望通取京官谨当开桂树之山凿芙蓉之水引甘泉之词赋总望园之賔客下芸閤而长謡临梓厨而髙会一游兰芷伫变蓬麻区区之诚敢希矜允岂使肃城门内唯传魏国之名崇政殿中独纪晋朝之事而已无任诚恳之至谨遣某官某奉表陈请以闻
　　融字安成齐州全节人中宗为太子典东朝章疏张易之兄弟诛坐附防贬召授国子司业与武后实录封清河县子融为文华婉当时无辈朝廷大笔多委之譔武后哀册最髙丽絶笔而死杜审言为融所奬引为服缌麻
　　为百官贺雨请复膳表【崔融】
　　臣等闻太平之代天地合而流津至徳之时隂阳和而布泽所以三农滋殖百物阜安伏惟天册金轮圣神皇帝陛下寳命絪緼期肸蠁包混元而建极宅造化而开阶徳教布濩仁声洋溢増髙益厚已中岳之仪顺时班令更缉正阳之礼近以少愆甘澍亲发至诚懐宋景之一言采殷汤之六事徳音才降灵心允协捧瑶缄而风起迎寳字而星流云不崇朝覆三千之药草雨必以夜通百亿之江河遍髙下而同霑在公私而并及陈留雨谷譬此非多栎阳雨金方斯未重邦国延有年之庆黎元罢望歳之忧臣等【中贺】伏愿陛下凝神保和颐情养夀复鱻庖之旧膳进鹤顶之常羞使芝英有驻液之期萐蒲知送凉之地则光天之下率土之濵孰不欣戴孰不幸甚微臣等幸逢休运预沐恩波混虞兽而同欢比齐禽而累忭无任悚荷之至谨诣朝堂奉表称贺
　　为皇太子贺甘露表【崔融】
　　臣闻五材并用天地合而凝津四序递来隂阳和而洒润望之成雪若坠昆仑之山尝之则甘似降轩辕之国伏惟天皇部元气平太阶正圭表于都畿考铜櫩于宫室荐河图而升洛范日载祥编过竹苑而憇芝台宵零瑞液尔其涂涂被物滴滴流膏承以玉杯凌汉宫而擅美献之琼爵掩魏殿而称珍可以致灵僊之寄可以延帝王之夀孝经援神契未足叙其和平春秋运斗枢不能议其清浊臣滥膺国本多慙人望仰宸游而不及倍恋恒情闻帝泽而先惊庆深常位无任喜抃之至
　　皇太子贺芝草表【髙宗　崔融】
　　臣某言伏承某月日芝草生于乾元殿瑞命天来符祥日至煌煌三秀分芰井而攒柯晔晔九光间梅梁而吐叶晋都宫阁何必灵芝之台洛邑山川居然密芝之地伏惟天皇天临海内帝有城中兼汉制而宅两亰用尧心而加百姓神精下降洽至道于丘陵灵液旁霑被深仁于草木观其如盖如阁如日如星得五方之气象合四时之景色仙人在上则车马疑飞神龙居下则风云不去谓蓬瀛之海列即昆阆之山开魏皇之双榦莫俦汉帝之九茎为劣可以荐郊庙可以觞公卿臣谬践储闱秖膺守国不获亲承左右日览休徴虽玉屑延龄在神仙而可致而刀圭入膳视朝夕以犹赊是用心驰仁夀之前庆集肃成之下无任抃跃之至
　　皇太子贺嘉麦表【崔融】
　　伏见雍州司马徐庆称所部有嘉麦一茎六穂纤芒濯露疑因黒壤之宜香稼揺风若吐黄金之色岂非灵心昭应睿徳感通降之自天何必来麰之咏尝之于庙先符孟夏之时凡在含生相趋动色臣谬当居守肃奉宗祧一穂两岐徒説张君之咏十亩千石方轻汜氏之书仰天意而増欢顾人心而载跃无任喜抃之至
　　代家奉御贺明堂成表【崔融】
　　臣某言臣闻昭昭上天五座列降神之府赫赫中国几筵开布政之宫自轩皇肇制帝尧嗣作厯虞夏而惟新在殷周而克壮斯在尊祖配帝从时统天节寒暑而吹律顺隂阳以班令降及有汉颇采前章虽年惟屡丰而日不暇给过此以往寂寥无声伏惟天册金轮圣神皇帝陛下兴复旧邦光啓新邑万物覩而圣人作百寳用而神灵滋逺肃迩安功成道洽泥金刻玉纪中岳之仪乗鸾驾龙更葺正阳之礼干防坤防具禀宸聪左个右个亲承叡式朴略淹中莫能言其制度﨑岖汶上畴克效其规模土事不文木事不镂九柱自立岂借琅琊之飞二石潜开宁烦谷城之采版筑星奔而化造斧斤风动而神助圣有通于上帝产无费于中人由是日抱红辉云丛紫霭霜毛下翥电翼羣飞夕见神光似对庄严之国昼闻仙响疑过数乐之天匪日而成冲霄特起仰浮圆笠俯镇方舆金鸑鷟而将飞玉骊龙而若动三辰引曜相望于复道之间六气氤氲旁魄于重檐之半可以发大教陈盛容会百神朝万国比二仪而永固齐四序而偕行允所谓穆穆皇皇巍巍荡荡者矣微臣攀光日用荷防天休仰之不逮虽谢于鹍翔成辄相欢窃同于燕贺手舞足蹈倍百恒情无任悚跃之至谨奉表称贺以闻
　　太宗髙宗之世屡欲立明堂诸儒议其制度不决而止及太后称制独与北门学士议其制不问诸儒垂拱四年二月毁乾元殿以其地作明堂以僧懐义为之使凡役数万人十二月成懐义以功拜左威卫大将军梁国公
　　进九成宫颂表【王勃】
　　帝机无朕道洽则时雝灵化不言功成则颂显伏惟陛下体元纂极模神建坠栋梁一气庭堦六合松轩夜警杳防姑射之心茅殿晨凝寥廓峒山之驾臣霑风太上庇影华胥仰衢室而无阶候襄城而有地虽望卑平叔空勒景福之词而文谢子云愿竭甘泉之思谨凭天造辄上九成宫颂二十四章攀紫墀而絶望叫丹阙而累息
　　勃字子安文中子之孙麟徳初对策髙第未及冠授朝散郎数献颂阙下沛王召署府撰是时诸王鬬鸡勃戏为文檄英王鸡髙宗怒曰是且交构斥之勃既废客劒南闻虢州多药草求补防军荷才陵借为僚吏共嫉官奴曹达抵罪匿勃所惧泄辄杀之当死会赦除名父福畤坐勃故左迁交阯令勃往省度海溺水痵而卒
　　为齐州父老请陪封禅表【骆賔王】
　　臣闻元天列象紫宫通北极之尊大帝凝图猷畅东巡之礼是知道隆光泽既辑玉于云台绩劭禋宗必涂金于日观伏惟陛下乗干握纪纂三统之重光御箓登枢应千龄之累洽故得河浮五老啓赤文于帝期海荐四神奉丹书于王防瑞开三脊祥洽五灵既而缉总章之旧文绍辟雍之故事非烟翼轸移玉辇于梁隂若月承轮秘金绳于岱巘臣等质均刍狗隂谢桑榆幸属尧镜多晖昭余光于连石轩图广运追盛礼于枞金然而邹鲁旧邦临淄遗俗俱穆二周之化咸称一变之风境接青畴俯瞰获麟之野仙开翠屺斜连辨马之峰岂可使稷下遗甿顿隔陪封之礼淹中故老独奏告成之仪是用就日披丹御璧轮之三舍望云抒素叫天阍于九重傥允微诚许陪大礼则梦夐余息仰仙阙以相驩就木残魂游岱宗而载跃
　　賔王义乌人七歳能赋诗初为道王府属尝使自言所能賔王不答裴行俭为洮河总管表掌书奏不应调长安主簿武后时数上疏言事除临海丞遂从徐敬业起兵敬业败被杀或言賔王为僧以遁近有人发得宾王墓者乃知宾王实不死且未尝为僧也事详涌幢小品中
　　为陈御史进奉和秋景观竞渡诗表【陈子昻】
　　天文爰降品彚咸亨金简潜开珍图斯见臣闻白云兴咏汉游汾水之祠黄竹申歌周舞瑶池之驾然而志崇逺辙事或劳人故文思之化未光太清之道犹阙伏惟陛下流虹齐圣感月含神徳茂于皇阶文明照于天下用能提玉斗把璿衡百神景从三灵叶赞青云出洛爰开肇命之符赤甲萦河终御兴王之寳非穷神之至徳者其孰能格于是既而黄幄务闲紫极防暇洞庭张乐思接轸于轩游妫水披图想同防于尧辇然而逺而劳物未若近而安人动而勤已岂比静而神泰于是徙金跸鸣玉鸾清禁林御池殿肃波臣而戒事命舟子为水嬉彩鹢莲歌乍起吴江之引青龙桂檝时讴越女之风鸟逝虬惊沸珠潭而竞逐雪飞电集横玉浦而流光信可以娱乐性灵发挥文物皇猷允洽白日俄辉于是奏薰风于管弦咏严云于林籞帝歌爰作天藻遐彰黼帐帷宫灿文房之绣防祥烟瑞景霏翰苑之荣光信探赜于苞得斯文于紫极太平允矣元首康哉方欲朝明堂之宫辑羣后之瑞尊荣显箓光啓圣图封玉嵩丘以接千年之统泥金少室攸増万嵗之规卓哉煌煌圣君之表也微臣曲学蓬户窃位兰台未闻骢马之謡非有雕龙之思鞠躬霜署谬覩于天章逖听钧台厠闻于帝乐天文尊贵不逺于下臣帝保殊崇曲宣于近侍窃以为君唱臣和固不隔于尊卑宫变商从方允谐于金石辄用斋心扣寂假翰求词将以攀日月之末光继萤爝之微照
　　子昻字伯玉梓州射洪人以富家子尚气决弋博自如十八入乡校感悔饰举进士垂拱中劝武后兴明堂太学后既改号周子昻上周受命颂后虽召见问政事奏闻辄罢以右拾遗父丧庐墓为县令段简所杀沈亚之云武三思使之也然新旧史皆不明着其事
　　为王方庆让鳯阁侍郎表【李峤】
　　恩宠光临奬词逾分防荷明命营魂失守臣某【中谢】臣学非儒墨术异商韩文乏斧藻艺惭刀笔属乾坤贞观日月光辉飞龙在天而庶物咸覩僊兔离毕而羣萌皆润遂得封殖樗散谬齿于翘薪剪拂驽骀滥陪于逸骥骤荷私遇频阶荣擢入防丹阁出拥彤驺爰自海邦遂升河辇佩若若之绶骛辚辚之毂叨恩窃幸空变星霜尸禄妨官曽微报効宜受素餐之责翻成黄阁之荣夕拜闱朝陪禁省敢希任光淑睿之美每忧王歆谬误之失而天慈逾渥圣泽无涯爰回斗极之晖更宠掖垣之授下神畿而入仙禁未变葭灰自鸾渚而游鳯池仅凋蓂叶荀侯之十旬累命未可为俦车公之一月九迁曽无足比既超伦而迈等实负愧而承羞臣亦何人敢叨非据况枢秘之重丝纶是职言防化步入紫微臣蒲栁既秋桑榆渐迫耄期云及衰疾徂侵以日昃之歌当夜行之罪招愆丛谤非为身谋败驾倾餗将贻国负盖力周于用则轻重咸宜任过其才则巨细同踬伏愿察臣知止之分矜臣自量之情杲然出日回三舍之光油然作云垂九霄之泽曲收过谬改命才贤则维鹈之讥不起于舆诵振鸾之咏复闻于朝端
　　峤字巨山赞皇人武后时为鳯阁舍人文册大号令多主为之二张败坐贬神龙中为中书令封赵国公峤在中宗朝密请相王诸子不宜处京师宗即位获其表欲诛之张説救得免贬别驾卒峤少为文与王勃杨烱接中与崔融苏味道齐名后诸人没而为文章宿老学者取法焉
　　王綝字方庆其先自丹陵徙雍咸阳武后时为广州都督清严为天下第一迁鳯阁侍郎同平章事后尝就求羲之书方庆并献十一世祖导等书凡二十八人诏崔融为序号寳章集复赐方庆卒諡曰贞方庆博学尤精三礼李徳裕尝称方庆为相时子为眉州司士防军后曰君在相位何子之逺对曰庐陵是陛下爱子今尚在逺臣之子庸敢相近以比仓唐悟文侯事嗟乎君子哉
　　为百僚贺雪表【李峤】
　　臣闻至道光被而冲和感发化沈潜而祥物昭应伏惟陛下合徳天地齐光日月陶正气之氤氲降元符之肸蠁用能经纬六合驱驭百灵垂旒法宫而品物清宴揆景中土而风雨休若三元肇革九阳初动撞黄钟而布气顺防而率职层隂候律丰泽顺时荟蔚方兴起泰山之肤寸参差荐委自平地而盈尺铜街皓其如素金隄纷其遂满萦楼栖槛疑璧台之九重落絮飘花似芳林之二月岂惟洛神呈象来舞帝宫故亦海骑相趋下朝仙阙东臯欣而望嵗南史庆而书祥万寳登秋居然可咏双铜叶唱即事非遥自非睿感通微干心辅徳降神灵之滋液发兆庶之欢庆臣等恭承造沐浴太和欣圣泽之滂沛对天休而踊跃
　　在神都留守请车驾还洛表【李峤】
　　臣峤等言臣闻天下皆春而燕谷有析暄之律日中并照而彭泽有随阳之禽岂非承光饮和仰徳蒙庇深于恋者其往若不亲渴于求者其来如不足所以圭表既宅闗河驰愿思之诚銮和未巡襄邓切讴歌之慕帝车北指震驾西临槐檀方厯于四时菁莪犹掩乎八水耆老延颈簪裾企望戴天有分徒嗟京兆之遥捧日无阶窃恨长安之逺臣等伏以载祀七百卜年非丰镐之地时乗九五啓圣由瀍洛之乡所以受龙图书所以朝雨师河伯叶祥符于谶箓采谋议于人鬼万灵幽赞百物阜昌是曰天地之心实兴帝王之祚方使四夷为守西賔屈无外之谈六合为家东土壮居中之业况复圜丘方泽神只之兆域以安复庙重檐昭穆之尊卑既叙定社而立稷建邦而设都是万年长王之郊诚亿载不迁之宇宁可久旷中壤即安偏据咏山河于汉旧访宫室于秦余五载时巡曽无告至之礼四方述职仍有不均之患臣等庸愚窃所未达今三秋告稔万寳已成隂阳所和稼穑偏茂却连泽潞斜带荆扬万庾同殷千箱并阜禾萌九穂未曰休徴谷石五钱讵名丰穰加以舟车并辏水陆交冲物产尤多观听胥悦众庶有来苏之冀神灵翘望幸之心伏愿陛下俯察氓謡仰祗天意因铜雀之稔嵗命玉鸾之僊轸涓时择日屯万骑而出圅秦省俗观风抚四方而还巩洛逍遥乎九阿之阻容与乎八表之路回舆驻跸观日月之圃塲辟纩凝旒问百年之疾苦然后归辂礼乎九庙明堂众星拱列长居辰极之尊万防骏驱载咏朝宗之府光辉将日月齐殷徳泽与江河并润致乾坤之景福尽亿兆之欢心凡在人祗孰不欣幸臣等限以所守不获亲诣阙庭无任区区之诚谨附洛州奏事使陈请以闻
　　武后光宅元年改东都为神都
　　四六与诗相似皆着不得议论宋人长于议论故此二事皆逊唐人唐人非全不议论也但其议论有镜花水月之致耳如此篇一起亦是议论还可声色臭味求否
　　让鸾台侍郎表【李峤】
　　仰荷圣泽退揆愚衷周章失图怵惕惟厉【中谢】臣闻畴徳而授则尸旷之讥絶推恩而举则缉熙之道废臣志狭量浅业空理疎揆才异言行之科入仕非防髙之选邀属时幸累叨荣级石渠麟阁司典籍之林金门鳯池防庙堂之议以小才而居大任用近智而恢逺略缘鹤之鼎既失于盐梅濡鹈之才实惭于绂冕甘待素餐之责忽承非次之恩夫以闼崇严玉堂秘近职防持盖位亚掌壶子云以善属文词始应夕拜李真以妙通经术方陪旦讲臣之愚陋实畏友朋岂足以奉帷幄之昌言聨名贤之逸轨且短才不齿未减双鳬之数丰秩妄加必丧羣龙之绩陛下经纬品物捜扬管库方使道风徳范逺出帝先岂令败政妨官近自臣始伏愿俯收人望顾惜朝班特回宠光改命贤俊则百揆寅亮长无鼎覆之忧三阶底平自有栋隆之吉
　　唐自武徳以后官名更改不一如一门下省或称东台或称鸾台或称黄门其侍中或称左相或称纳言一中书省或称西台或称鳯阁或称紫防省其中书令或称右相或称内史或称紫薇令
　　为水潦灾异陈情表【武后　李峤】
　　臣峤言臣闻眀主程才先求于称职忠臣效用必务于量已然后庶官无废百度以康若使假鳯登朝真龙不驭将缘鹤之鼎方忧于折足和鸾之驾必诫于倾辀岂徒钟鼓生妖蛮夷起笑而己臣瓶筲贱器驽蹇轻姿同鼯鼠之五伎不成异飞鸿之六翮兼备遭逢幸会累叨阶级陛下降非常之泽垂不次之恩升之冢司握九流之铨管委以枢近防万防之损益传説作舟之命徒奉箴规仲山补衮之谈曽微答效致令衡镜失序纪纲不张官僚日増府库歳减谬职之谤或讥于画虎续貂败官之尤有议于諠卢吠鹊下生朝野之蠧上悖隂阳之和水潦为灾虑深于昏垫黎氓失稔忧在于沟壑轸皇情于南面坠国庾于西城亏燮理之则失平分之度推其咎戾实在微臣昔者尧逢阻饥而四岳咨访汉遇灾异而三公防免举遗才而求俊乂退不肖而清庶官厥有由来着于古昔臣缉熙莫效尸旷无成以拥肿之凡材抱支离之痼疾久懐致寇之禄犹带妨官之绶腼目而视不遑自安是用啓处惭惶寝兴诫惕思解鹈鹕之服愿辞鹓鹭之行庶得保愚公之庐避贤者之路以宁众口之嚣谤以答三灵之谴咎则物情朝序谁不谓宜昔干木辞第恒思卫生营平寝瘵不忘忧国当今兵戎未靖费务方多人庶空虚官僚茍且不可不深为防虑妙思政术臣衔恩佩徳念旧惭荣虽智效无闻自甘于罢黜而庸短所见犹乐于轮画幸当明主不讳之朝敢效愚臣无隠之节倘蒙赦其猖直收其固陋乃冀有益纎芥效添山海
　　为纳言姚璹等谢勑赐飞白书表【李峤】
　　臣璹等言今月十一日侍宴蒙恩作飞白书题臣等名字垂赐跪承寳贶仰戴琼文如披七曜之图似发五神之检九霄灵泽与垂露而同霑千载嘉祥共回鸾而并集冠六文而首出掩八体而孤骞渺乎若游雾之拂春林霭乎似轻云之上秋汉颉皇之始模虫篆未足多竒刘后之尝学史书孰云能拟固已工逾悬帐妙尽刻符钟繇竭力而难比伯英絶筋而不逮则知乃神乃圣包众智而同归多艺多才总羣方而兼善谅天机之独运岂凡识之能窥臣等才埒瓶筲任叨衡石器满之诫每切于愚心栋隆之吉实惭于眀代而大慈曲奬圣造不遗厚禄尊官既殚恩而极宠良辰美景又申欢而接宴庆方行而已及泽未溥而先加殊恩与骨肉等深缛礼共衣冠相絶今复亲陪睿赏特流宸翰嬴氏之魂游天上未比超升阚生之名在月中讵方遐邈昔者韩棱深博肇蒙于署劒田鳯名流仅闻于题柱未有芝英草圣近缛于防牋合璧连珠俯光于掌握在臣叨忝独冠古今方且示彼记言传诸贻训表一人之殊宠留百代之荣观手舞足蹈徒申踊跃之心摩顶至踵岂答生成之施
　　璹思防之孙武后时擢夏官侍郎坐从弟叛贬桂州长史璹取山川草树名有武字者以为上应国姓裒类以闻后悦拜天官侍郎厯迁至地冬二官尚书为李景谌让天官尚书表【李峤】
　　宠命载临震悸交集鞠躬自腼屏营无措【中谢】臣闻俊乂在官百揆所以时叙名器妄假九流于是咸旷事闗隆替义难忝越臣才疎行缺学浅智空十舍无千里之资一经乏三冬之教徒以遭逢昌运始因借时幸雨露之曲成遇山川之广纳遂得差肩冕笏比迹流品出入台省周旋阶闼锵金鸣玉坐荣枯朽击水抟风顾慙腹背自忝司衡镜亟易星辉虽智力己穷而清通未效朱紫多紊泾渭莫辩宜其抵罪触罔稍清官谤翻乃假宠増服更垂天奬是用荷恩内讼以荣为忧且夫八座位隆五曹望重典南宫之喉舌象北斗之枢机式资藻鉴奚综宾实自非孝先亮直彦辅公忠山涛之简静笃素顾谭之心精体密何以对扬天哲厌塞人望顾斯政本实总国彝岂臣庸愚所堪尸忝伏愿回光寝照返汗收恩察臣由衷之请矜臣陈力之议则朝端允穆天下至公四始辍在梁之讥六爻无负乗之累矣无任慙惧之至谨诣朝堂奉表以闻
　　李景谌尝以鳯阁舍人证裴炎反旋同鳯阁鸾台平章事
　　谢腊日赐腊脂口脂表【李峤】
　　伏以安宁戒序嘉平在节白日临于阳谷繁霜入于露寒蘅枺始停桂筵丰暇青牛帐里未辍鑪香朱鸟牕前新调粉因三冬之吉庆造六宫之脂泽糅之以辛夷甲煎然之以桂火兰苏气溢象奁香冲翠握光金屋之僊乡赐瑶房之帝嫔南国容华之人从来未识西京妖冶之妾何时可见臣等叨膺天恩总留台虽天动星回暂违于侍从而云行雨施更延于恩渥猥承邮驿曲赐丝纶分八子之膏腴及三臣之贱窃窥明镜己觉衣冠之不任旋顾妆奁遂成箕箒之多幸身轻尘露佩徳空深贶等三山殒身何答
　　吴曽漫录云景龙文馆记三年腊日帝苑中召近臣自北门入于内殿赐食加口脂盛以翠碧镂牙筩子美腊日诗云口脂面药随恩泽翠管银罂下九霄王建宫词云月冷天寒近腊时玉街金瓦雪漓漓浴堂门外抄名入公主人家谢口脂皆言腊日赐口脂也○起处全用徐孝穆
　　为王及善让内史第二表【李峤】
　　臣及善言臣叨荷殊私冒陈至恳而惕虑昏于凡识深诚蔽于短辞丹槩罔通紫泥徒渥秪奉还答周惶失措【中谢】臣才疎行缺运偶时来荣匪徳迁官由恩达法河象岳升台厯府行防八命坐陟九霄彤轩皂驺非振鹭之饰青组丹绂是濡鹈之讥施重丘山效微涓滴妨贤自久速谤滋深顷因齿发之衰得蒙骸骨之赐西河退老非翫经书东海归闲空求药饵方养支离之疾翻成恺悌之恩曲降丝纶重收簪履徴荣槁木责焰寒灰将使防蹇磨铅入总枢秘牵羸引惫防典钧石仰抃恩渥顾探心摧桑榆且晏蒲栁先秋方与绛县老人论其甲子淄川艾耋比其容貌将何以对敡金扆趋奉玉墀当鳯沼之便蕃望龙闱之亲切况寅亮至极经纶帝道功防济巨义等作霖隆替是因具瞻斯在永言授受岂当容易是用深鉴陈力载懐天造每忧折鼎乞保悬车且今百度惟贞九流式序鹓鸿齐列俊乂在官可使画虎承羞丰貂窃幸谬中孚之好爵辱大雅之能官伏愿深惟至公俯收曲泽矜此疲劣改命才贤则器满之防不累于愚叟栋隆之吉永光于圣代
　　及善洛州邯郸人以父死事袭邢国公髙宗时厯春官尚书秦州都督致仕武后延问朝政及善陈治乱所宜后悦拜内史庐陵王之还密赞其谋二张怙宠每侍宴无人臣礼及善数裁抑之后不悦遂乞骸骨改文昌左相卒年八十二諡曰贞
　　为临川王让千牛将军表【李峤】
　　臣学艺无称才行兼阙幸延兹防遂厯通班花蕚同荣依上林而发彩鹡鸰交集仰大厦而相欢恩比丘山效微尘露叨荣席宠荷愧承羞臣某夙奉皇眀已忝衔珠之秩兄某近承天泽又当执金之位弟兄齐列伯仲分曹咸典禁戎比防宸卫匪惟官崇禄厚思满盈而増忧固亦秉势操权顾章程而自惕况臣素抱愚拙更纒疴恙牵羸引惫窃位妨贤内懐尸素之惭外负朝廷之谤岂可以多尘圣化久累能官伏乞收迹丹墀归骸素里庇尧云之光彩浴舜海之波澜栁蔚桃浓听南邻之钟磬茅舒桂满陪北阙之簪缨餐厚渥而忘饥乐太平而愈疾则涵养之徳瞻大造而斯腼冒之讥在微臣而知免辄陈固陋轻黩威严授纸弹毫惊魂悚惕
　　为公主辞家人畜产官给料表【李峤】
　　妾闻贤相防微格盈门之车骑通人酌损忌满堂之金玉尚子平之读易富不如贫孔宣尼之立言奢也宁俭永言故实此为明鉴妾等并承灵坤载荷防中枢或天妹申慈忝扶桑之瑞蕚或王姬借宠窃秾李之竒秀开沁水之园苑赐常山之汤沐牓悬金字分衢离巽之宫路夹银河并列星辰之位通秘籍于龙廷之内枉僊舆于鳯楼之下殊私曲奬以日而系年缛礼崇徽夸今而迈昔兼复别隆朝防猥存家务舆台供之衣食栈廐豢牢之秣养并回中府俱出大农聚终嵗之储但凭丝绂供阖门之费不烦机杼仰祗鸿泽退省微躬生以地髙徒窃云霄之幸宠非徳进曽微纤芥之劳何义而虚受渥恩何功而谬延赏赐是用每积惭悚常忧颠沛敢忘周公逸豫之诫深念老氏止足之言乞留圣慈俯鉴愚恳使荣无过腆满不至溢国邑田租之常料既已丰殷马牛陪之杂供并希停减庶得无耗府实稍清朝谤长毂逺驭不逢于致寇之人髙门洞开无怯于害盈之鬼
　　代公主让起新宅表【李峤】
　　臣妾言伏承圣慈以妾居处褊狭欲开拓宅北更起新第恭闻睿防不胜慙惕陛下骨肉之爱天至而溟深敦叙之风日隆而月厚乃复推心连蕚结念同胞方欲广沁水之庭除増常山之版筑虽殊恩曲奬恵泽实浸于肌肤而妨公害私谤讪恐盈于道路况臣妾承灵天妹借宠王姬舆服亚于椒宫土田方于茅社甲第之当衢向市并列三区别庐之带水连山将盈万亩深埒则可乗骐骥髙楼则唯待鳯凰常忧瞰室之易灾实惧满堂之难守宁可更求轮奂别构崇深扰闾里之甿黎倾国家之府蔵且鬼神所福常矜于缺隅贤圣垂箴必诫于丰屋孙叔辞良沃之土晏婴求湫隘之居妾虽愚蒙颇闻训典实愿归师老氏以止足自防仰慕周公将逸豫为戒但希安分于容膝非敢攀荣于润身且坊为要冲地当贵里亩赁二三十贯居人四五百家夺其近市之门闾生其破家之怨讟虽下人之不语岂愚妾之能安又妾之平生每存舍施屈身济物心所愿为益己害人情岂能处今麦苗虽盛谷价未丰家少粮储人多菜色但可劝耕耘之业未宜兴土木之功伏乞俯察愚诚傍询众望体东作之尤加知西第之非急收兹霈泽恵彼黎烝则天下苍生孰不欣幸无任悾款屏营之至谨遣某官诣朝堂奉表陈情以闻
　　即此二表想见太平主辈滥恩当此昏乱之时而国用饶裕如此此非有他术只是无漏巵故耳让右丞相表【张説】
　　恩命自天战局无地【中谢】臣少长儒门恳凿坟史才非髙格官不因人徒以命偶龙兴位偕鸿渐五入西掖七践南宫中间拙延谪放直招玷缺伤矢之禽闻虚坠赐环之客听歌先泣此则魂为危感气由惧夺安可重收废器再辱端揆何以师长礼闱正持宪府当今典章革故风教鼎新野无四隠朝有三杰具瞻之地愿择时髦臣幸沐遗簪堕履之恩好生养老之徳朝游简牍暮对图书受赐无涯循荣过分岂更干处士之横议招匈奴之遥哂艾湿自疮负乗致寇虽则愚情懐恋腼冒求宠亦望圣慈限恕令度余年愿停今授长守旧史罄陈肝胆非敢饰让
　　张説字道济宗在东宫説为侍读时太平公主不利于太子説所与密谋秘计甚众又劝睿宗命太子监国以塞谗口篇中所谓命偶龙兴【云】云也宗朝起仆出入不常尝为姚崇所短谪岳州为宇文融所诬被鞫所谓拙延谪放【云】云也
　　进鬬羊表【张説】
　　臣闻勇士冠鸡武夫戴鹖推情举类获此鬭羊逺生越巂蓄情刚决敌不避强战不顾死虽为微物志不可挫伏惟陛下选良家于六郡求猛士于四成鸟无遁林兽不蔵伎如蒙效竒灵囿角力天塲却鼓怒以作气前踯躅以奋击趹若奔云之交触碎如转石之相叩裂骨赌胜溅血争雄敢毅见而冲冠鸷狠闻而击节冀将少助眀主市骏骨揖怒蛙之意也若使羊能言必将曰苦鬬不解立有死者所赖至仁无残量力取劝焉臣缘损足未堪履地谨遣男驸马都尉垍谨诣金阙门陈进轻冒宸严伏深战越
　　説为相时宗欲事吐蕃説密请讲和以休息鄣塞帝曰朕待王君防计之説出曰君防好兵以求利彼入吾言不用矣后君防破吐蕃于青海西説防其且败因上鬬羊表帝识其意赐防千匹后州失守君防死焉
　　谢赐香药面脂表【张九龄】
　　臣某言某至宣勑防赐臣裛衣香面脂及小通中散等药捧日月之光寒移雪海沐云雨之泽春入花门雕奁忽开珠囊暂解兰薫异气玉润凝脂药自天来不假淮王之术香宜风度如传荀令之衣臣才谢中人位防上将疆场效浅山岳恩深唯因受遇之多转觉轻生之速
　　张公字子夀韶州曲江人中书令贬荆州长史久之封始兴县伯卒諡文献
　　三月三日为百官谢赐宴表【宋璟】
　　伏以汉崇元已齐曰上游咸闻执兰以盛禊饮洛水之会嚣呼不足纪也永和之游僻陋不足追也臣等生逢多幸遇防圣明赐与荣渥逾溢涯分询于史防超轶古今【中谢】伏惟皇帝陛下屈己爱人布和施恩庆赏所及万国欢心财成之道与天悠久爰以令节锡宴公亭翠帟文茵俱来天上嘉肴清酤亦自大官欣懽之声浃于亿兆衔感之至形于颂歌而天心霈然宸章焕发曲蒙赐示捧读兢惧涵泳五音光辉二雅流于箎磬永播无穷岂臣庸愚讵能思度今狂虏衰息年谷屡登俗被湛恩人归夀域防游髙会适助时康况上宰冢卿簪长劒前后罗列小大相从所以序圣朝之多士为百代之风流臣等叨荣无任恳迫报効何日进退知惭不胜欣忭之至
　　璟邢州南和人累封广平郡公尚书右丞相卒諡文贞○广平公文仅此篇尚存近有伪作梅花赋刻文致中不可不辨然亦不足辨也









　　四六法海巻二
　　钦定四库全书
　　四六法海巻三　　　　　明　王志坚　编谢书上考表【李邕】
　　臣某言伏奉今月日圣恩鉴以薄能光赐上考御词激物睿奬动时戴天不胜局地无所【中谢】臣闻荷再造者遍于有情劝庶工者尽于有位莫不宣其力竭乃诚欣赴前俦耻居后殿者葢以万数则区区扬化纳忠自化彭蠡之鱼更是海滨之雁伏惟陛下太和布气巨壑流津宇宙开明既照纎草山河鲜润每纳昆虫岂臣凋枯复霑雨露天汉之上遥记严平宣室之中兴言贾谊摧羽揷翼忽飞翥于云霄暴鳃捷鳍重游泳于溟渤岂有循吏得预词林鼷防轩墀鶢鶋钟皷徒惊奬饰益用惭惶况乎政术空虚褒述累积文髙日月辰象法之不逮徳厚嵩华羣岳朝之莫阶虽郭隗滥觞明主有所蓄意然邵信敦本防臣不敢负人庆忭则深忧惧亦切无所报国空以誓心
　　金州刺史滕王元婴不法髙宗自书下上考以愧之宗亦赐李邕上考当时天子自做考功司吏治安得不饬
　　谢入朝表【李邕】
　　臣邕言伏奉七月十五日恩勅许臣防计京师者止水一杯忽闻朝海枯查八月更得浮天【中谢】臣以幽遐必察者日月之照明憔悴皆霑者雨露之恩广伏惟陛下天徳隂骘神功独断咸造吹万容至于工养报通三大及于小岂臣防物得预洪鑪在昔全生已承曲记斯今上计再荷特恩戴盆之心仰天有望出笼之鸟飞空可期方将蹈舞阙庭惭戴咫尺叶公宿愿一覩真龙岐下遗甿忻逢圣主无任
　　邕字泰和扬州江都人善之子天后时为左拾遗宋璟劾张昌宗后不应邕立阶下大言曰璟所陈社稷大计陛下当聴或让曰子位卑一忤防祸且不测邕曰不如此名亦不传其后在中宗朝忤武氏贬在宗朝一忤岑羲贬再忤姚崇贬三忤张说贬四忤李林甫杖死死时年七十矣详其生平亦慷慨謇谔之士也今读二表何热中乃尔又有谢勅封表云求西山之药愿补圣躬殊可发笑葢不如此名亦不传一语亦可窥其微矣
　　子美八哀诗咏邕云丰屋瑚钩麒麟织成罽紫骝随剑几义取无虚嵗分宅脱骖间感激怀未济众归赒给美摆落多藏秽详此诗葢多取多与人也其声名之髙皆以此
　　为薛使君谢婺州刺史表【王维】
　　臣某言伏奉今月日制除臣某官拜命若惊稽首无地臣闻洪波退流必荡其溷秽庆云所润不遗于荆棘伏惟陛下孝悌之至通于神明馨香之徳格于天地故指旗而黑祲旋静挥戈而白日再中岂臣虫臂防肝所能谈天述圣臣之本末强欲自陈擢髪数罪臣戮余也剖心自明天知之矣臣素书生少为文吏折冲御侮几何不亡奉法守文一日之长当贼逼温洛兵接河潼拜臣陜州催臣上道驱马才至长围已合未暇施力旋复陷城防枝义头刀环筑口身关木索缚就虎狼臣实惊狂自恨驽怯脱身虽则无计剚刃有何不可而折节凶顽偷生厠溷纵齿盘水之劒未消臣恶空题墓门之石岂解臣悲今于抱衅之中寄以分忧之重且天兵讨贼曽无汗马之劳天命兴王得返屠羊之肆免其衅鼓之戮仍开祝网之恩臣纵粉骨糜躯不报万分之一况褰帷露冕是去嵗之缧囚洗垢涤瑕为圣朝之岳牧臣欲杀身灭媿刎首谢恩生无益于一毛死何异于腐防谨当闭阁以思政酌泉以励心亲毕力于平人无烦八部誓不负于明主非畏四知用释愆诛敢求课最
　　安禄山反维为所得以药下利阳瘖禄山迎置洛阳迫之以官禄山大宴凝碧池悉召梨园诸工合乐维闻赋诗痛悼贼平皆下狱或以诗闻行在弟缙请削官赎维罪肃宗亦自怜之下迁太子中允此表葢为当时同罪者所作
　　为画人谢赐表【王维】
　　臣某言臣猥以贱伎得备众工误防屏风乏成蝇之巧偶持团扇无事牸之能徒以职官不敢贰亊顾惟时论有惭三絶伏惟皇帝陛下拨乱反正受命中兴俯恊图傍观鸟迹卦因成画画始生书知防知彰惟圣体圣臣奉诏防命写功臣运偶凤翔之初无非鹰扬之士燕颔猿臂裂眦奋髯髪冲鹖冠力举龙鼎骨风猛毅眸子分明皆就笔端别生身外传神写照虽非巧心审象求形或皆暗识妍媸无枉敢顾黄金取舍惟精时平白粉且如日防下泣知其孝思于禁怀惭媿此忠节乃无声之箴颂亦何贱于丹青宣父之似皋繇元子之类越石不待或人之説无烦故妓之言此又一奇诚为可尚臣得防笔麟阁继踵虎头频防奬教之恩益用精诚自励勤以补拙虽未飞仙感而遂通实因圣训况赐衣服累问官资中使相望屡加宣慰防臣战灼无答恩私摩诘有诗云宿世谬词客前身应画师并此表真足为画家长价
　　为曹将军谢写真表【王维】
　　臣某言天幸防臣身逢大圣得为列卒以备戎行于臣一生已为万足况建旗为将裂组受官防推食之恩辱赐衣之宠匹夫之勇虽不顾身长防无闻未能尽敌仰惭介胄俯媿櫜鞬加以弓不重于六钧箭不穿于七札讵中雀目诚慙猨臂似刘琨而恨小非闗羽之絶伦何以厠迹虎臣仪形麟阁伏惟皇帝陛下昭格天地悬超七十二家防臣托附风云不如二十八将而防乖圣防特命图工画植防之黄须图石棱之紫色才如过隙顾侯已得其神不待临淄邹子自知其丑岂可藏之秘府以示后人将谓飞龙之时无俟貔貅之士宠过其効力不称恩愿死艺于伏誓役身于鸣毂无任感激欣戴之至
　　曹将军名史传无考乃知当时宣力之臣图形内府者不独凌烟诸公也宋世人主于臣下尤厚唐介画像不似出内本赐其家见梁适而知其肖父当时名臣图像主上盖时常展翫矣
　　为郭子仪让华州奉天请立生祠建碑第三表【失名】
　　臣闻人臣事君禀命而已若君有非常之略则臣成佐命之勲象彼四时运行实因于上帝配诸百谷广大在宗于沧溟顷陛下监国抚军则再安宗社及龙飞践祚又克清夷狄所有成绩莫非雄图臣虽在行何力之有今奉天华州耆夀请为臣建碑立祠且陛下圣功已书简防防臣薄效何足褒称耆夀之徒昧于事体谬请刋纪殊乖名实昨已再表恳辞冀达诚慊陛下未察令断来章奉诏兢惶若坠泉谷况今畿内百姓日益凋残粮无半菽室如悬磬以不急之务扰至疲之人窃顾心颜益増腼惧又比来耆夀陈状是官吏指麾恐以臣备位台司妄为希附纵有勤请或由矫饰所恃圣造特遂愚衷区区之诚敢以死请无任恳迫之至于再三言不动天未防允纳夙夜兢惧不遑宁止臣非有马援南征之绩窦宪北伐之功安敢饰词以陈谦让但以兵革不息十年于兹天下之人未获其所臣幸备相位尚负忧责顷嵗之克复京都去冬之攘却夷丑所有微效皆禀圣谋然未能使干戈尽销郊甸罢警北有亡命之虏西有无厌之戎公卿大夫未免旰食臣幸而获宥其荣已多岂可窃功侥名以图不朽其若千古何昔汉为霍去病理第辞以匈奴未灭无以家为况今残孽尚存而敢播美金石虽臣才不逮古窃慕古人之至所望再效驽蹇逺斥凶渠三虏之首既县四海之波自定从此偃伯可以息人然后亦未为晚臣以诚愿实在于斯伏乞圣恩特遂勤请无任惶怖迫切之至
　　功如郭尚父消受一碑一祠不得耶一段防谦之衷可照千古耆夀之徒昧于事体备位台司妄为希附此老可谓眼中有镜矣此表三篇载修文御览前篇为李峤作此概作前人当是偶误今阙之
　　李采访贺收西京表【常衮】
　　臣闻夏厯其昌羿何逃罪汉维既振莽亦伏诛伏惟皇帝陛下恢正皇纲光膺帝业日月照其明略雷霆发其英断拯横流而方割扑燎火之已焚顷者胡羯乱常崤函失守暴殄天物凭陵帝京上皇兴避狄之仁陛下有防尘之难赖宸衷果决睿算昭宣愤陵寝之樵蘓悲黎元之涂炭必将尝胆誓使然脐不有殷忧何以唘中兴之盛业不有患难何以彰拨乱之英哲步自郇邠至于朔漠抚巡城邑招致甲兵诰命俯临三让而登九五师徒走集一呼而逾百万设坛拜将虚左迎师临朝有怵惕之容率土下哀痛之诏六军之号令既肃万人之赏罚且明汤火不辞矢石何惧及清秋戒节太白方髙爰整军容顺乎杀气龚行天罚扫彼妖氛千里貔武之营百里龙蛇之阵沸若云海聚如雪山垒揭终峯堑回渭水阚军声而丘陵簸荡炀兵气而天地晦冥蠢兹凶徒犹敢旅拒皷噪白刃来聚犬羊之羣旗靡黄尘旋就鲸鲵之戮渠魁不漏噍类无遗枝梧者面缚中军颠背者头悬后殿败符融于肥水自可慙功破王邑于昆阳未云快意遂封尸于京观旋振旅于王城启辟千门埽除九陌祓羶腥于宫阙洗毒螫于闾阎耆艾欢迎乆思周徳衣冠雨泣还覩汉仪讴吟变噢咻之声气象回严凝之惨廓丹霄以瞻羽卫肃黄道而复銮舆正寳位于北辰道光主鬯迎上皇于西蜀欢展奉亲永惟宗社之灵实荷乾坤之庆臣忝陪宗室喜万恒情无任踊跃欢忭之至谨奉表陈贺以闻
　　常衮京兆人代宗时拜门下侍郎同中书门下平章事衮性狷洁惩元载败窒卖官之路然一切以公议格之非文词者皆摈不用时谓之濌伯以其濌濌无贤不肖之辨云徳宗即位贬潮州刺史建中初起为福建观察使闽之文学衮实倡之
　　李晟收复京师于公异作露布略云逆贼朱泚委身凶徳假翮奸徒荧惑我生民僣贼我神器聚为起秽之物腥彼宫闱散作旬始之妖孛于躔次末云臣已肃清宫禁祗谒寝园钟簴不移庙貌如故徳宗览之泣下今摘其警语附此
　　中书门下贺雪表【常衮】
　　臣闻圣人昭事以奉时乾道下济以成物伏惟皇帝陛下勤劳庶政忧济万邦念生灵之未康虑兵食之不足恭黙寅畏斋于穆清减膳撤乐以祈造天人合应雨雪呈祥在登台视朔之辰飘洒盈尺俯献歳发生之节飞舞惊春太素混成浩然万里甲子之瑞载表于昌期春秋所书亦先于农事重隂益固应水泽腹坚之时积润潜通迎土膏脉起之灵贶斯在丰年可知伫登来麰不暇祈谷侍臣相庆野老同欢臣谬奉中枢获覩嘉庆无任忭跃之至谨奉表陈贺以闻
　　进异马驹表【令狐楚】
　　臣某言得当道征马使穆林状称忻州定襄县王进封村界去五月十二日夜孶生马羣内异驹一疋白騧文马画图送到者臣谨差虞辛峻専往考騐并母取到太原府而毛色变换与青騧色驼头跌额红鼻肉骏尾上茸毛额带星及旋肋骨左右各十八枝四蹄青两眼黑续得穆林状称当生之夜羣马皆嘶灵质炳然休徴备矣【中谢】臣闻马之精也自天而降马之功也行地无疆是以武借其威文荣其徳谨按马经云肋数十六者行千里伏惟陛下握负图之瑞縂服皁之灵异物殊祥蔚然樷集臣观前件驹灵表挺特雄姿逸异颈昂昻而凤顾尾宛宛以蛇蟠信坤元之利贞诚太乙之贶自将到府便丽于宫每饮以清池牧于芳草则弥日翘立驱之不前及长风时来防雨新霁辄骧首奔骋追之莫及臣某恒亲省视専遣柔驯倘骏骨峰生奇毛日就获登华廏既备属车逺齐飞之名上奉应龙之驭天下大庆防臣至愿见今养饲至秋中即専进献伏惟陛下兼爱好奇想其风彩今谨图画随表上进
　　令狐楚字殻士其为文于牋奏制令尤善每一篇成人皆传讽素与皇甫镈善其得学士进平章皆镈荐之又尝谋逐裴度天下共疾之及甘露之变以王涯贾餗寃草诏指其罪不切为仇士良等所怨不得再相将卒令门人代为奏言以甘露事诛遣者众请霁威普见昭雪葢瑕瑜互见云
　　诗文中形容良马不乏若生马驹则未有如此篇之得情得景者也
　　为羽林李景略将军进射雁歌表【令狐楚】
　　臣某言臣伏惟皇帝陛下某月日临御某殿射飞雁一只应而落欢动宫闱武畅环卫【中谢】臣家世为将扬声朔野弧矢之事少尝习焉每张侯为鹄注镞而释期于必中十不一二今则禽飞于青冥之际箭发于倐忽之间一声劈云双翼坠地此皆神授审固灵扶端直以成陛下神武之威也臣才质无取防恩深厚脱剑免胄之余辄思撰射雁歌一章随此上献帝不敢继抗随列风雅姑以抒下情宣上徳附于文武之末而登歌焉无任懽忭怔营之至
　　为汝南公贺元日御正殿受朝贺表【李商隠】
　　上正三辰下临万国事虽举旧命则维新臣闻圣祖垂训王者处域中之尊公羊纪时春者为一嵗之始载稽故实抑有典章近嵗以来此礼多阙或事因惜费或时属告休伏惟陛下道被无垠政敷有纪全被发生之徳无非防合之仁苍旻降符黄舆告瑞石碑既见文作太平银瓮旋臻字成万嵗而又忧勤不辍克责方深精诚旁照于八纮恳恻上通于九庙仙厨撤味兽馆休畋遂使化妖宿为夀星变小戎为饿殍庆由圣感令属神行爰在新正式修阙典彤庭列位丹陛陈仪凝旒而天启其门服衮而日升于观巽风发越兑泽滂沱左右贤臣骏奔多士国无便佞擢灵草而不摇朝絶奸邪俨神羊而莫动礼成而退物有其容况以光耀瑶图丹青玉版辉前映后迈五登三臣窃访硕儒逺徴旧典帝尧华封之祝惟止匹夫神禹涂山之仪且非元会然犹尧有多忧之戒禹存后至之诛在和平而尚乖孰欢呼之可致岂与兹日而得同年臣方守河潼正分符竹不获躬陈玉帛首率梯航况又尝以艺文叨居禁密虽逺离天上犹近闗西忭贺空深就望无所心驰紫阙非梦寐而不通魂绕皇闱羡归飞而莫及
　　商隠字义山怀州河内人或言英公裔孙也令狐楚帅河阳使与诸子游楚本工章奏商隠受其学文益工楚徙天平宣武皆表署巡官嵗具资装使随计开成二年髙锴知贡举雅善令狐绹绹荐之擢进士第王茂元镇河阳表掌书记得侍御史茂元善李徳裕以故牛党共嗤谪之茂元卒更依桂管观察使郑亚为判官亚亦徳裕所善也防绹当国以为忘家恩放利茍合谢不与通乆之补太学博士栁仲郢节度剑南辟判官检校工部员外郎府罢客荥阳卒商隠为文繁缛时温庭筠段成式俱用是相夸号三十六体为荥阳公贺老人星见表【李商隠】
　　圣惟合徳神实效祥必垂有烂之文以表无疆之祚臣闻象示人昊穹凝命曜为经而宿为纪则曰常名斗挹酒而牛服箱或标虚称未若时而出有道则彰居五福之先在三辰之列伏惟陛下昭明老契游泳庄寰届是中秋呈兹上瑞况见于午位又属寅时仰考符乃有深意自南耀彩将解愠之风近晓流光欲助无私之日皇心载裕灵鉴孔昭凡居率土之滨皆庆后天之夀臣误防重寄实逺清光送燕于梁间伤时自切望白榆于天上厥路无由
　　为荥阳公贺幽州破奚冦表【李商隠】
　　臣某言臣得本道进奏官某状报某月日幽州节度使张仲武奏破奚北部落及诸山奚天声逺叠庙略遐宣白虏获于宁台赤夷俘于燕路【中贺】臣窃窥旧史逖聴前朝有天子忧边清宵辍寐将军出塞白首言归至乃或胜或奔一彼一此竟至塞郊之柝那停絶漠之烽犹欲叙烈旂常告功祧庙用其暂胜谓曰难能况幽朔巨都全燕重地荐臻奚冦猾乱华人田让之获鲜卑莫能深入祭肜之军辽水惟遣相攻近嵗以来为患滋甚走单于侦逻之路怀驹支漏泄之奸张仲武重感国恩习知边事同三师而肄楚侔五饵以间戎乗其嚻惰之时俄得剪除之便燕犀宻挂冀马潜羁超距投石者动过千羣防手科头者畧逾万计坎三皷而河流自却声六校而屋瓦皆飞自使鸮惧丧林忙迷穴无舟掬指有地僵尸未惊紫陌之乌前军已蹙不唳淮山之鹤后队仍竆遂分袁尚之头颅仍裂蚩尤之肩髀穹庐落烬同甲扬灰山积云屯大收其车乗角羸耳湿尽获其牛羊栁水载澄桑河无事此皆皇帝陛下功格上运膺下武授兹成奠于彼当仁震肃九围欢呼万国昔艰难云始胡尘首起于卢龙今开泰有期汉将先清于涿鹿人谋允若灵贶昭然固已上庆祖宗下光编防箓图洪范竞三古之殊猷玉检金泥有百神之灵笈臣虽当防遏不介边陲空増气于懦夫实叨荣于下将日围千里天盖九重奉一月之防书惟知忭蹈献万年之夀酒尚隔班行念风水于遐藩寄梦寐于宣室无任望阙结恋之至
　　大中初张仲武破奚北部及山奚俘获杂畜不赀为荥阳公桂州谢上表【李商隠】
　　臣某奉违禁掖只役遐陬虽悬就日之诚惧旷宣风之寄柔辔载扬于永路轻船利济于大川【中谢】臣某系承儒训生属昌期初挂弁髦即亲筐箧嘉树无忘于封殖青氊不落于冦偷再擢词科一登府徂迁嵗律浮泛军装忽彯华英俄列通籍极望郎于南省备给事于左曹中间帖掌台纲分修国史旋值孽童拒诏狂虏乱华副中宪以急宣佐威城而遥防督晋氏迁延之役絶戎人侦逻之奸敢伐善以攘羭固尽诚于养栋伏惟陛下武推时夏文号钦明方将防奉紫泥恭拜青琐岂意遽分専席叨赐再麾首南服以称藩控西原而遏冦褰帷防部犹恐坠于斯文横槊令军实致忧于不武虽期竭力终惧败官况俗杂华夷地兼县道文身椎髻渐尉佗南越之余叩鼓鸣钟传士燮交州之态网疎则鱼漏绳急则麏惊欲经纬以合宜顾韦而匪易伏愿陛下务修俭徳广扇防风捐翠投珠不勤异物驱犀逐象用示深仁始于问俗之时使获称君之美亦当求规水薤取戒脂膏冀少息于羣黎庶免拘于司三梁路阻九峤山遥浮江遇楚泽之萍望国隔番禺之桂遐思白鸟率飚音于周囿之中逺羡仙蓂永固本于尧阶之上郑亚字子佐荥阳人爽迈有文举进士贤良方正书判拔萃三中其科李徳裕髙其才及守浙西辟署幕府擢监察御史李回任中丞荐知杂事拜给事中徳裕罢相出为桂管观察使坐吴湘狱不能直寃贬循州刺史卒
　　为濮阳公陈许谢上表【李商隠】
　　揄扬皇化宣布睿慈连营咸鼓于巽风阖境均霑于兑泽某材谢汉飞义惭燕使献书求试学剑邀勲大舸千艘早窃楼船之任胜兵万数晚兼车骑之名虽任在启门而时当柔逺珠崖铜柱祗务防平麻垒艾亭莫能恢服旋属陛下荆枝叶庆棣萼传辉臣得先巾墨车入拜丹陛兰台假号棘署参荣奉汉后之园陵获终送往掌周王之廪庾方切事居不谓遽董戎旃还持武节赐国既髙于七命承家又庆于重侯维彼璧田实聫鼎邑古之近甸今也雄藩想像汝南星聚而先贤未逺经过颍上水浊而强族皆除况在昔年常隣多垒载瞻军额深见士心贵忠孝之两全则忠可移孝正文武之二道则武可辅文咨谋将领之能必重英豪之选岂虞拔擢乃出孱防谨当阜俗而必致人和贞师而不为儿戏使流庸自占骁悍知方任棠水薤之规臣当可服黄霸米盐之政臣亦不遗粗勤报効之赀用赎饕餮之责奉违轩镜几落尧蓂比园葵以自倾昼惟向日羡海槎之不系秋则经天感激而泪血霑衣兢忧而汗雨浃背
　　王茂元鄜坊节度使栖曜之子也徳宗时上书自荐擢太子赞善吕元膺留守陈都署防御判官淄青留邸卒谋乱元膺率兵围之士无敢先者茂元取一人斩之众乃进乱卒出奔累迁岭南节度使封濮阳郡侯召为将作监领陈许节度使又徙河阳讨刘稹也李徳裕以茂元兵寡诏王宰以陈许兵援之会病卒諡曰威
　　为濮阳公陈情表【李商隠】
　　臣闻事君以忠者所宜效死食君之禄者亦戒妨贤茍非内慊私诚外忧官谤则安肯固辞武节强委侯圭拒七命赐国之荣舍万里封侯之防必知不可安敢无言【中谢】臣因縁代业遭逢圣时窃常有志四方不埽一室奉隋武之家事无愧陈辞慕邓傅之门风不伤清议属者每忧不试深耻因媒自荐之书朝投象魏殊常之泽暮降芸香其后契濶星霜羇离戎旅从军王粲徒感所知掌檄陈琳亦常交辟吕元膺东周保厘之日李师古太平泮涣之时潜入其徒盈于留邸臣此时尚持白简犹着青袍元膺知臣传剑论兵本于仁信佩鞬揷羽亦识孤虚俾以发奸假之捕盗幸无容忍以及焚巢旋带银章俄分竹使隼旟楚峡出以分忧熊轼郧城忽然通贵岂意复逾五岭更授再麾中间叨相青宫忝司缇骑才通闺籍又处藩条越井朝台备经艰险贪泉浈水益励平生是甘马革之言常惧武皮之诮及圣造逺流南极许拱北辰黄犊留官胡牀挂柱如生羽翼若出婴罗誓以归彼冗员处之散地俄以朝那失守昆壤须人一去阙庭五罹寒燠处京畿五百里之内控番冦数十州之多提鼓烧烽増埤濬洫虽国家逺追上防不事交争然虵豕难防犬羊易纵茍罢严撤警则负约渝盟臣自受命以来为日斯乆未尝一日不修战格未尝一日不数军储使士有鬬心人无虚额使之侦咸亦闻知尚未能率励骁雄揣摩锋镝逺收麻垒直取艾亭成天朝经武之威毕防臣报主之分可书竹帛不辱旂常葢以乆处炎荒备薰瘴毒内摇心力外耗筋骸虽马援据鞍尚能矍铄而班超揽镜不觉萧衰恐无以早就大功久当重任自思已熟求退为宜伏惟皇帝陛下道冠百王功髙三代照临若日覆露如天况今国不乏人时称多士有才略在臣之右齿髪少臣之年俾代处是邦递临斯位以之责效谁曰不然俾前达后生皆无蔽滞由中及外得以交相成陛下适时之方减微臣固宠之责臣不胜祈恩恳迫之至
　　代仆射濮阳公遗表【李商隠】
　　臣某言臣闻蝼蚁知雨虽通感于天蒲栁望秋必凋华于厚夜况臣摄生寡要将命无方寒暑顿侵精神坐竭灶乏传薪之火余焰几何隙无留影之驹残光即尽叩心恋阙忍死封章呌白日而不回望青天而永诀【中谢】臣虽忝望族本实将家自先臣出揔郊圻遇任大国静无师旅被服元化翺翔盛时遂与季弟参元俱以词场受贡乆而不调因以上书自荐求通干时愿试芸香作吏始筮仕于徳宗瑞节临戎复分忧于陛下虽性分有限而忠诚不移固无韩彭为将之能实慕赵窦散财之义两逾岭峤四建牙旗约已洁身絶甘分少良田五顷虑莫及于子孙厚禄万钟惠颇霑于宾客恭承诏命以守藩条而掌事者徒以元和中吕元膺留守东都李师古潜谋洛邑托以郡邸入之甲兵臣当时为元膺宾僚值师古窃发蓝衫不脱竹简仍持因为麾兵虏其朋帅遂以将材相许戎统见期颉颃遐途纂修旧服光隂荏苒迁授频仍昨者分领许昌兼临河内当上党阻兵之始是孽童拒诏之初臣方将奋励疲驽指挥精锐所冀解鞍赤狄息驾晋城大攘蜂虿之羣以雪人神之愤自前月某日后军声大振贼势稍衰人一其心士百其勇鷰颔有相曽无定逺之期马革裹尸实负伏波之愿而精神靡着素心见违援枹之意方坚就木之期俄及忽自今月某日疾生腹藏及筋骸药剂之攻击愈深神只之祷祠无益固已腾名鬼箓收气人寰复燃无望于死灰更起难同于仆树然臣素窥长者曽慕达人省于变化之端粗识死生之理岂其有贪富贵敢冀延长但以未报国恩未诛贼党视胄长免对弓莫弯思犬马以自悲悼钟漏之先迫志有所在伤如之何抚节而乏泪以流伏而无血可衉【中谢】其行营三军已举牒差某官某河阳留务差某官某怀州留务差某官某讫并皆授之方略各有司存至于旬日必无逗挠臣又伏思任司农大卿之日授忠武统帅之时紫殿承恩彤庭入对躬瞻尧日亲沐舜风获覩陛下神武之姿获闻陛下忧勤之防即北蕃小冦东土防妖亦何足烦陛下之甲兵污陛下之鈇锧伏望时推明略光阐睿图内则收徳裕让夷绅弦之嘉谟外则任彦佐允达宰沔之威力廓清华夏昭荐祖宗然后瘗玉勒成镂金垂烈臣虽百死复何恨焉臣精爽已亏言辞失次气无复续防以纩而莫胜口不能言饭用贝而何益故园千里明君万年永将覆载之恩长入幽防之路残魂不昧虽温序之思归枯骨有知遇杜回而必抗回望圣代哀号不能无任荒惙攀恋之至
　　王茂元卒于河阳军中此表处置诸事甚悉计商隠必在幕中及读其祭外舅司徒之文云属纩之夕不得闻启手之言祖庭之时不得在执绋之列此不可晓
　　为裴相公让官表【韩愈】
　　臣度言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容【中谢】臣少涉经史粗知古今天与朴忠性惟愚直知事君以道无惮杀身慕当官而行不求利己人以为拙臣行不疑元和之初始拜御史旋以论亊过切为宰臣所非移官府廷因佐戎幕陛下恕臣之罪怜臣之心拔居侍从之中遂掌丝纶之重受恩益大顾己益轻茍耳目所闻知心力所迨及少闗政理辄以陈闻于禆益无涓埃之防而谗谤有丘山之积陛下知其孤立赏其防诚独断不谋奬待逾量臣诚见陛下具文武之徳有神圣之姿启中兴之宏图当太平之昌厯勤身以俭与物无私威怒如雷霆容覆如天地实羣臣尽节之日才智效能之时圣君难逢重徳宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲又毗邦宪圣君所厚凶逆所雠阙于防虞几至踣毙恩私曲被性命获全忝累祖先玷尘班列未知所措祗自内慙岂意陛下擢臣于伤残之余委臣以燮和之任忘其陋污使佐圣明此虽成汤举伊尹于庖厨髙宗登傅说于版筑周文用吕尚于屠钓齐桓起戚于饭牛雪耻防光去辱居贵以今凖古拟议非伦陛下有四君之明行四君之事防臣无四子之美获四子之荣岂可叨居以彰非据今干戈未尽戢夷狄未尽宾麟凤龙未尽游郊薮草木鱼鳖未尽被雍熙当大有为之时得非常人之佐然后能上宣圣徳以代天工如臣等类实不克堪伏愿转选周行旁及岩穴天生圣主必有贤臣得而授之乃可致理乞回所授以叶羣情无任恳欵之至
　　度字中立河东闻喜人歴监察御史论权嬖鲠切出为河南功曹参军武元衡帅西川表掌书记召为起居舍人元和六年以司封员外郎知制诰进中书舍人御史中丞王师讨蔡以度视行营诸军还奏攻取防进兼刑部侍郎王承宗李师道谋缓蔡兵乃使盗刺宰相元衡又击伤度议者欲罢度安二镇帝怒曰若罢之是贼计适行度亦以王室陵迟常忿愧无死所自行营归知贼曲折帝益信仗及病创一再旬分卫兵防第存踵路疾愈拜中书侍郎同中书门下平章事　存此以备一体
　　为王京兆贺雨表【栁宗元】
　　天且不违神必有据宻云与纶言继发时雨将天泽并流【中贺】伏惟皇帝陛下忧切蒸黎虑深稼穑思彼未兆防于无形渗漉每出于湛恩变化亦随于广运宸衷暂惕已矫御天之龙圣谟既宣遂洽漏泉之泽霮防周布霏防四施黍稷尽成公私皆及野夫鼓舞知帝力之通官吏欢呼见天心之黙喻臣某牧人京邑动仰皇灵渥泽徒加涓滴无助
　　退之表启不尽作耦语只是将平日文略加整齐而已至子厚则神理肤泽色色精工不惟唐人技俩至此而极即蘓王一脉亦隠隠逗漏一班矣
　　为王京兆贺雨第三表【栁宗元】
　　伏惟皇帝陛下言为神化动合天心未成旱暵之虞已积忧勤之虑众灵受职荟蔚且跻于南山百谷仰荣滂霈遂沾于东作睿谟朝降膏泽夕周知天人之已交识隂阳之不测然则周王徒勤于方社殷帝虚美于桑林岂若无灾而早图未祷而先应化超前圣道贯重徧野同欢倾都相庆
　　代永州韦刺史谢上表【栁宗元】
　　受命若惊临职弥惧【中谢】臣以无能累更亊任神州赤县实所备尝过量逾涯每深兢惕不谓圣恩推泽滥驾朱轮禄秩徒増讵施乳哺之惠服命虚受寜兴襦袴之谣况此州地极三湘俗参百越左袵居椎髻之半可垦乃石田之余旷牧守于再秋弥骄犷俗代征赋于三郡重困疲人分灾本出于一时积遂逾于十稔抚安未易知法出而奸生子育诚难惧力劳而功寡夙夜忧切不敢遑寜谨当宣布天慈奉扬神化以日系月傥或有成少禆恺悌之风因答生成之造臣无任感恩陨越之至
　　子厚深于吏治每于文字中露一二语
　　为武中丞谢赐樱桃表【栁宗元】
　　天睠特深时珍荐降宠惊里巷恩溢圎方【中谢】伏以含桃之羞时令攸贵况今采因御苑分自天厨使发九霄集繁星而积耀味调六气承湛露而不晞盈眦而外被恩光适口而中含渥泽顾慙素食弥切自公岂图君子所先遂厌小人之腹
　　摩诘退之皆有赐樱桃诗葢唐时有此制
　　为裴中丞贺破东平表【栁宗元】
　　臣某言日月得进奏官状报逆贼李师道以某月日克就枭戮率土臣子庆忭无涯臣闻负恩干纪者鬼得而诛犯顺穷凶者天夺其魄不有妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威苞海岳而専禄恃东秦十二之险诱临淄三七之兵窃据一方嵗逾五纪朝宗之地旷若外区封祀之山隔成异域累圣垂徳曽未悛心余党滔天果闻折首遂使云亭有主知玉牒之将封辽海无虞见石砮之已至此皆陛下神筹独得庙略无遗授任推尽力之诚纵舍有感心之化金石可贯筮必从克成不战之功遂洽无为之理臣谬司戎旅逺守方隅愧无横草之功坐见覆盂之泰忭蹈欢庆倍万恒情
　　代宗时李正已为平卢节度使雄据东方子纳自称齐王后师道嗣为其将刘悟所杀
　　为武中丞谢赐新茶表【栁宗元】
　　臣某言中使窦某至奉宣圣防赐臣新茶一觔者天睠忽临时珍俯及捧戴惊抃以喜以惶臣以无能谬司邦宪大明首出得亲仰于云霄渥泽遂行忽先霑于草木况兹灵味成自遐方照临而甲拆惟新煦妪而芬芳可袭调六气而成美扶万夀以效珍岂可贱防膺此殊锡衔恩敢同于尝酒涤虑方切于饮氷抚事循涯陨越无地
　　代武中丞谢新茶表【刘禹锡】
　　臣某言中使窦国晏奉宣圣防赐臣新茶一觔猥降王人光临私室恭承庆赐跪启缄封【中谢】伏以方隅入贡采撷至珍自逺贡来以新为贵捧而观妙饮以涤烦顾兰露而慙芳岂柘浆而齐味既荣凡口倍切丹心臣无任
　　武元衡传云徳宗未擢御史中丞顺宗立王叔文使人诱以为党拒不纳俄为山陵仪仗使刘禹锡求为判官元衡不与叔文滋不悦数日改太子右庶子宪宗立复拜中丞今按刘栁集皆有代武中丞谢表正是时作以后刘栁之谪元衡下石最力刘有靖共佳人怨二章栁有古东门行皆为元衡死于贼作也梦得有赋茶歌云山僧后檐茶数丛春来映竹抽新茸宛然为客振衣起自傍芳丛摘鹰觜斯须炒成满室香便酌砌下金沙水骤雨松声入鼎来白云满盌花徘徊悠扬喷鼻宿酲散清峭彻骨烦襟开阳崖隂岭各殊气未若竹下莓苔地炎帝虽尝未解煎桐君有箓那知味新芽连拳半未舒自摘至煎俄顷余木兰霑露香防似瑶草临波色不如僧言灵味宜幽寂采采翘英为嘉客不辞缄封寄郡斋甎井铜炉损标格何况防山顾渚春白泥赤印走风尘欲知花乳清泠味须是眠云跂石人此诗所云斯须炒成及自摘至煎俄顷余即表中以新为贵之意唐人论茶已如此至宋而有藏赐茶至七年殆不可晓
　　代百寮进农书表【吕温】
　　臣某等言臣等伏准故事每年二月一日以农务方兴令百寮具则天大圣皇后所删定兆人本业记奉进者【中谢】臣闻不爱牲玉祈谷于圜丘可以致诚未足以劝农躬秉耒耜籍田于千亩可以示劝未足以教人必也殷天地之和顺隂阳之理利其器用精厥法式行之而不倦动之而不劳四海靡而风行百姓迷其日用我政本实惟农书伏惟睿圣文武皇帝陛下徳茂生成道光慈俭捐金而寳谷菲食而粒人考尧典以授时稽禹贡而任土洁粢盛而大事在祀销剑防而尽力为农丰年屡荐于郊歌嘉瑞继书于国史而不自满假惟懐永图每至献嵗载阳仲春初吉俯察土膏之仰观晨正之祥经始嵗功导扬生徳徴有司之旧典奉先后之遗文深居穆清亲览奥妙匪崇朝而尽更田亩不出户而徧洽人情见捽草坯土之艰知寒耕热耘之苦宸心感念甽畆昭蘓一叹而时雨先飞三复而春雷自起臣等业慙学稼禄过代耕亲承务本之风日奉在勤之训三时不害观玉烛于氤氲九扈孔修贺生灵于富庶谨缮写前件书凡二十篇共成三巻谨诣东上閤门奉表陈献以闻
　　温渭之子字叔和一字化光藻翰精富一时流辈推尚性险躁谲诡而好利与窦羣羊士谔相昵羣为御史中丞荐温知杂事士谔为御史宰相李吉甫持之温等怨防吉甫病夜召术士宿于第即捕士掠讯且奏吉甫隂事宪宗骇异既诘辩皆妄将悉诛羣等吉甫救之乃贬温道州刺史徙衡州皆有善政卒年四十
　　为田神玉谢茶表【韩翃】
　　臣某言中使至伏奉手诏兼赐臣茶一千五百串令臣分给将士以下圣慈曲被戴荷无阶【中谢】臣智谢理戎功慙荡冦前恩未报厚赐仍加念以炎蒸恤其暴露荣分紫笋宠降朱宫味足蠲邪助其正直香堪愈病沃以勤劳饮徳相欢抚心是荷前朝飨士往典犒军皆是循常非闻特达顾惟荷幸忽被殊私吴主礼贤方闻置茗晋臣爱客才有分茶岂如泽被三军仁加十乘以欣以忭感戴无阶
　　神玉神功之弟神功卒神玉代为汴宋节度留后韩翃字君平建中初知制诰时有两韩翃御批其诗以授
　　欧阳公集古録跋云茶之见前史自魏晋以来有之此表所引用是也云谷杂记引晏子春秋有茗菜字王褒僮约有武阳买茶语则魏晋以前事也野客丛书谓周礼荼槚之荼即茶则六经中事也
　　贺平党项表【杜牧】
　　上天有震耀杀戮王者有攻讨诛夷是以不暂费者不乆宁不一劳者不永逸伏以自古处夷狄于中华未有不为患者春秋时长狄攻鲁北戎病齐破卫陵燕侵秦挠晋西汉赵充国纳先零于内地东朝马文泉置当煎于三辅自后炽大侵乱关中战争十年骚扰四海凌逼京邑发掘园陵段颎不生终不能灭后至曹公因匈奴衰弱分为五部处在汾晋散而居之元海杰然首乱华夏中原丧没凡数百年国朝贞观之初突厥破灭太宗惑彦愽之利口忽文贞之成算处其降众置于河南不数十年果残燕赵兴师命将输谷馈财天下骚然始能殄灭是知古今夷狄处在中土未有不为乱者伏以党羌杂种本在河外生西北之劲俗禀天地之戾气为西戎所蹙举种来降国家纳之置于内地爰受冠带兼伏征徭角觡既成觝触是务天寳至徳之际北燕偏重中原一掀大厯建中之时逆胡余波巨盗再起党羌因此亦恣猖狂兔伏乌飞为戎虏之耳目狼心枭响作郊畿之残贼比以回鹘未殄吐蕃正强且须覊縻未可重撅于是边疆日骇种类嵗繁每至劲弓折胶重马免乳以魁健之质张忿鸷之凶刼馈谷以焚舟杀轺车而闭道众虺盘结羣羊吽牙依据深山出没险迳近在宇下游于彀中艰难已来不能铲削伏惟圣敬文思和武光孝皇帝皇天纵圣赫日资明威极风霆谋先造化潜运睿算独决神机箕宿祃牙狼星敛角戊日祷马太白扬眉按锁而边事无遗聚米而山形尽见披其要地以奇兵兽穷搏人鹿急走险囊封赤白杂沓继来雉走檄书逺近同至苏辛李蔡傅郑甘陈十万齐呼四面同入行军犹枕席之上败虏于阻险之中或以利戈舂喉或以长矛挟脇僵尸积叠千山之草木尽腥霆电轰喧万里之威灵大震诗曰不吊昊天乱靡有定此言中国不振蛮夷入伐下人号天以告乱也复曰宣王薄伐小雅中兴是知武功不成文徳不洽臯陶无遗之戒史佚非类之言若不殄除何为家国自此兵为农器革作轩车泥紫金于常山沈残戎于青海天覆尽得禹画无遗统华夏为一家用夷狄为四守万物由道百度皆贞逺超三代之风使无一人之虐臣僻左小郡【一作守非】朴散材空过流年徒生圣代尚能为诗见志作歌极情上咏神功庶垂后代不获称庆阙庭无任踊跃屏营之至
　　大中中党项久未平议遣大臣镇抚以白敏中充招讨使用裴度故事择廷臣为将佐敏中军宁州史元破党项九千余帐于三交谷党项平
　　牧字牧之佑之孙为殿中侍御史内供奉歴黄池睦三州刺史入为司勲员外郎常兼史职改吏部乞为湖州刺史以考功郎知制诰迁中书舍人卒
　　史馆王相公进和诗表【钱珝】
　　臣闻在心为志发言为诗志通而若启源流诗作而自合律吕伏惟陛下道惟恭黙禀在文思永图欲渐于无为睿览且明于多暇因临丹壑遂蹑金绳喜物象之澄清假咏歌而怡旷声传天籁韵合霜钟篇殊黄竹之名辞掩白云之美臣等逢时窃位敢并韦平应诏属词文非顔谢徒偶昭融之运获闻雅正之音倾聴不知愧延陵之季子试吹必滥比南郭之先生但思忝列辅臣安敢首违圣防辄同击壤仰荷贯珠诚怀郑卫之惭但感宫商之説星辰自转难参旭日之光鼓空鸣莫续春雷之响
　　珝起之曽孙徽之孙字瑞文善文词宰相王抟荐知制诰进中书舍人抟得罪珝贬抚州司马有舟中集二十卷
　　谢赐衣表【杨亿】
　　解衣之赐猥及于下臣挟纩之仁更均于列校光生郡邸喜动辕门伏以皇帝陛下诞膺元符恭临大寳惠务先于逮下志惟在于爱人鸟兽氄毛俯及严凝之衣裳在笥爰推锡予之恩在涣汗之所霑虽容光而必照如臣者任叨符竹地僻瓯吴奉汉昭之六条方深祗畏分齐官之三服忽荷颁宣纂组极于纎华纯绵加于丽宻玺书下降切窥云汉之文驿骑来临更重皇华之命但曳娄而増惕实被服以难胜矧于戎行亦膺天宠干城虽乆皆无汗马之劳守土何功独惧濡鹈之刺仰瞻宸极惟誓糜捐
　　驾幸河北起居表【杨亿】
　　毳幕稽诛銮舆顺动羽卫方离于象魏天威已震于龙荒慰编甿徯后之心増壮士平戎之气臣闻涿鹿之野轩皇所以亲征单于之台汉帝因之耀武用殱夷于凶丑遂底定于边陲五材并陈葢去兵之未可六龙时迈因犯顺以必诛矧朔漠妖氛腥膻杂类敢因胶折之辄为鸟举之谋固已命将出师擒俘献馘虽夺名王之帐未焚老上之庭是用亲御戎车躬行天讨劳军细栁之壁巡狩常山之阳师人多寒感恩而皆同挟纩匈奴未灭受命而孰不忘家行当肃静边垣削平夷落枭冒顿之首收督亢之图使辽阳八州之民得闻声教榆关千里之地尽入提封蛇豕之穴悉降干戈之事永戢然后登临瀚海刻石以铭功陟降云亭泥金而典礼逺追八九之迹永垂亿万之年臣忝守方州莫参法从空励请缨之志慙无扈跸之劳惟聆三捷之音逺同百兽之舞
　　杨亿字大年建州浦城人真宗以咸平二年十二月幸澶州是时亿出守处州
　　黄州谢上表【王禹偁】
　　乍离近侍犹忝専城循省尤违弥深感泣伏以黄州地连云梦城倚大江唐时版籍二万家税钱三万贯今人戸不满一万税钱止及六千虽乆乐升平尚未臻富庶永言养活亦借循良如臣庸愚曷副忧寄谨当勤求人瘼遵奉诏条窒塞嚚讼之民束缚佥猾之吏敢言课最庶免旷遗况当求理之朝必为无言之政伏念臣叨司帝诰又歴周星既不曽上殿求见天顔又不曽拜章论列时事入直则闭阁待制退朝则杜门读书虽每日起居实经年抱疾不敢求假恐烦医官自后忝与史臣同修实録昼夜不舍寝食殆忘已尽建隆四年见成一十七巻虽然未经进御自谓小有可观忽坐流言不容絶笔夫谗谤之口圣贤难逃周公为鸱鸮之诗仲尼有桓魋之叹葢行髙于人则人所忌名出于众则众所排自古及今鲜不如此伏望皇帝陛下雷霆霁怒日月回光鉴曽参之杀人稍寛投杼察颜回之盗饭或出如簧未令君子之道消惟赖圣人之在上况臣孤贫无援文雅修身不省附离权臣只是遭逢先帝但以心无茍合性昧随时出一言不媿于神明议一事必归于正直愠于羣小诚有谤词谋及卿士岂无公论以至两朝掌诰四任词臣紫垣最忝于旧人白首不离于郎署以防臣之行已遇陛下之至公乆当辩明未敢伸理今则上国千里长淮一隅虽云守土之荣未免谪居之叹霜摧风败芝兰之性终香日逺天髙葵藿之心未死仰望旒扆不胜涕洟
　　禹偁字元之济州钜野人词学敏赡遇事敢言为文多涉规讽不为流俗所容太宗时为左司谏知制诰妖尼道安诬讼徐铉当反坐诏勿治禹偁疏论其罪贬商州团练副使召为礼部员外郎再知制诰孝章皇后崩迁梓宫于故公主第羣臣不成服禹偁言后尝母仪天下当用旧礼罢为工部郎中知滁州真宗即位召还复知制诰预修太祖实録宰相张齐贤李沆不恊意禹偁议论轻重其间出知黄州尝作三黜赋以见志防境内妖异日官言守土者当其咎上惜之命徙蕲州至郡未逾月卒
　　进两制三馆牡丹诗歌表【晏殊】
　　臣准传宣劄子奉圣防令两制三馆赋后苑诸殿亭牡丹歌诗者化合天人祥开卉木恊风灵雨散为膏壤之滋共蒂并柯布在宻青之囿画品难形于卓异瑞图不尽于芳妍乃诏儒臣各摛华藻匪太平之特盛岂荣遇之及兹昔者虞舜膺期有臯陶之赓载周宣继业闻吉甫之诵章葢黙相以谟猷不専工于词翰迨于汉室尤好艺文别馆离宫多命从臣之制作倡优郑卫已无前古之箴规中叶以还其风未冺永平神雀之颂孝明称美者五人正元重九之篇徳宗考第于三等并垂编简式着熙隆洪惟圣运之防昌可继重华之辉耀然于众制未复前修思讽谕者隠其诚而靡宣局声律者艳其言而罕实不足以上禆睿览下达民情效明良喜起之音续雅颂清微之范姑用登髙而能赋庶几博弈之犹贤罔恊精求岂任多愧臣首当庸滥实玷恩华兴寤以思腼惶无极其两制章得象等三馆康孝基等歌诗一百四十首谨随状进以闻
　　论衡云永平中神雀羣集诏上神雀颂百官上颂文比瓦石惟班固贾逵傅毅杨终侯讽五颂金玉孝明览焉贞元四年九月诏羣臣晏曲江上为诗羣臣皆和帝自第之以刘太真李纾为上鲍防于邵次之张蒙为下与择者四十一人惟李泌李晟马燧无所差次　晏公事具续编欧公集中
　　杭州防恩奬谕谢表【张咏】
　　臣某言今月十五日进奏院递到诏书一道为本州百姓滕超等举留臣防恩特赐奬谕者臣叨任藩宣曽无政绩忽因民欲俯降天书光宠异常惶骇失据【中谢】臣闻舜称善人即不仁者逺汉求良吏即守道者前所以极治体之大中致生民于康乐也恭惟皇帝陛下遵汉之道行舜之心兴一事未尝不恭俭为先命一官未尝不惠爱为寄故得朝风寛简世态淳和史官但纪其时雍野老不知于帝力臣叨尘有位获预颁条虽志在推忠莫着分忧之效而心期济众未知为政之方徒以浙右近年民间小歉既防明勅与蠲之于赋租复降异恩又赈之以口粟此皆皇猷所被民事重苏静言所因于臣何有顾惟下俚不识大端誉臣之长掩君之惠敢于双阙留举防臣葢遇皇帝陛下道在包荒恩从奬善既不责民之僣冒亦不究臣之旷遗便枉玺书曲形慰劳人百皆喜臣独未遑且以江舛诸州杭为巨镇臣之到任已逾二年未能使民絶忿争未能使吏知防耻蒿莱之有所不尽辟狱讼之有所未尽空自谓孤奉舜称略无善行谬荣汉选不见良能是以臣受宠载惊腼顔増愧也得不更思体国益用竭诚求古人化俗之方副明主爱民之防望禆万一少报生成
　　咏字复之濮之鄄城人咸平二年以工部侍郎知杭州事嵗将满杭人诣阙请留有诏褒美
　　升州又谢传宣抚问表【张咏】
　　臣某言三月日入内内侍髙品赵履信到传宣伏防圣慈重叠抚问臣者国有常典郡实分符何守吏之琐材劳圣君之重顾逺传中防下慰残躯恩既有加喜亦难尽【中谢】窃念臣幼而嗜学家本无书阅市寻师乆尝涉歴防名委质始遇遭逢自谓不蚕而衣不耕而食徒凭官势坐庇宗亲故检身每切于励精承命不辞于艰险以至惩奸析滞废寝防餐静办公家一欲酬君之宠禄缉绥黎庶一欲答民之恭承是致过冒寒温有乖调防盛年抱疾向老便衰一昨西蜀替归中枢职信班行之絶迹觉圣睠之异伦其如癖气傍攻少纳大官之膳头疮下沥有慙清跸之尘所以臣喜偶昌期而悲逢薄祜也遂陈丹悃求莅偏州感动皇情俯从臣愿付金陵之重地委江介之诸军无废摄生仅同卧治未期报政忽复迁官信使才回中贵又至疮痍之末既沐轸忧饮食之间亦令顺适下安孤迹傍骇羣情臣窃览遗编遐观往哲有才大而君不用忠尽而君不知者多矣若臣寒素起家清朝见任功末着而赏厚诚未立而信深者幸也葢遇皇帝陛下以至圣之能守可大之业明以御下则邪正毕见其心仁以安人则高卑各遂其性是以臣粗推愚欵盛荷殊知岂不使四海之中九流之内壮夫激节列位快心有以颂陛下礼士之风逺逾列圣赏防臣饬身之末无愧前贤臣之叨尘自难言喻但期强饭一冀分忧庶敦有卒之诚少报不名之徳
　　景徳三年公自蜀召还掌三班院兼判登闻检院疡生于脑不能巾栉乞郡知升州大中祥符元年东封恩转尚书左丞三年春秩满迁工部尚书再任所谓未期报政忽复迁官者也
　　贺南郊大赦表【宋祁】
　　帝仪讫飨朝涣推慈飞驿疾传庶邦丛庆窃以天郊之重国制有常凡万乘躬行必三嵗间往不烦不怠由列圣而持循以妥以防合诸神而对越睿图累盛缛典勤修恭惟陛下纂大合华执中布度抵金璧之美珍率俭示人收霜电之严光措刑于下克励明徳格于皇穹交薰太和冒我羣品顾怀时忆瑞应日来亟修上仪若只旧典戒期百执领诏九州曳云凤之徜徉服翠虬之泮奂殊庭一献诸祜徧跻遂自阳灵之宫往防天元之旦羽旄四合垓陛参登上璧左琮之华合袪而信祝祖蕝宗题之次更侑而迪尝拜嘉胙于席垂列钦柴于云表灵心合答熙典备成然后邃坐中天之闱普肆随风之泽改颁大号崇冠初元昭神之祥祈命维永赏功赦罪责己逮瘝咸与维新牖民衷而迁善聿怀多福道帝祉于緜区盛际有光彛伦咸赖臣向官旧吏殚见往朝或不爱牲玉为恭殊非明荐或所过租赋为复葢出重劳语昔罕全订今絶拟所恨清尘在望自苦周南之留紫槖仍持不与甘泉之从第班恩谕均浃欢悰
　　祁字子京安州安陆人与兄庠皆以文学显而祁尤能文善议论然清约庄重不及庠论者以祁不至公辅亦以此云卒諡景文
　　东轩华録云宋子京知成都府带唐书于本任刋修每宴罢盥潄毕开寝门垂帘然二椽烛媵婢夹侍和墨伸纸逺近观者皆知尚书修唐书矣望之若神仙焉多内宠后庭曳罗绮者甚众尝宴于锦江偶防寒命取半臂诸婢各送一枚凡十余枚子京视之茫然恐有厚薄之嫌竟不敢服忍冷而归
　　谢直集贤院表【夏竦】
　　北门禁省给青简以试言东观直庐降紫泥而命职莫逭候人之刺弥彰遇主之荣窃以承明设待诏之官实汉朝之芳润丽正启修书之院乃唐氏之英华濬图书之渊敞龙凤之宇自非弓裘继世章句名家通授羲畀姒之灵篇娴书笏珥彤之故事则何以继成康之美颂考宣武之懿文陪法从于甘泉奉宸游于属玉况当圣日允属简求如臣者学不传经文非近史青青子佩虽见刺于劳心翘翘错薪亦滥期于刈楚筮仕胜衣之嵗荐名象日之畿方博带以观光遽墨衰而防牒寻遇国家诞敷尺诏増广六科方栖枳以徒劳遂上封而自荐始较文于鼇苑旋试可于鼎司亟趍文石之墀遂忝延英之问击辕度曲敢望于九成萦带分墉俄登于百雉陞象河之属吏佐分虎之方州爰受代于瓜时遂归朝于幄坐典陈陈之粟阅山委之丘区从九九之车总丝棼之案牍暨还衡睢壤舍爵太宫既谐引籍于金闺将佐于藩于熊轼又虑沈迷簿领废堕简编负公朝振举之科辜圣主详延之意遂杀青而奏技果出綍以推恩禁林俾试于雕虫书殿遽令于抱椠阅上帝之府目星辰登道家之蓬山足践云气奉长者之余论与先生而并行分直石渠地接严更之守纵观金匮门连著作之廷载惟蝼螘之躯莫报乾坤之赐恭惟皇帝陛下事寝庙以至孝奉灵祗而克诚流鸿藻于絶垠铄景炎于往号以文明而行健体柔克以居髙纵观唐汉之大猷备举黄虞之故实睿藻和而六筩韵天章丽而五佐飞恢崇务广于斯文奬擢不遗于小道遂使至孤之士获尘非次之恩东陵遽拟于西山羔裘遂登于狐腋歌卫风而合雅鬻齐紫而杂良诚当洁节于素丝敢不盟心于白水益三思而出话弥九复以穷经永氷渊惕厉之心奉日月照临之鉴庶逭素餐之谤仰醻明主之知媿惧所深兢惶不已
　　竦以父死事録为丹阳主簿举贤良方正擢光禄寺丞通判台州召直集贤院为国史编修官
　　自庆厯圣徳诗出而英公遂为罪魁不知英公亦何可尽没韩公尝令任福自怀逺城趋得胜寨据险置伏要其归又移檄申约茍违节度虽有功必斩福竟为贼诱没于好水川朝论归咎于韩英公使人收散兵得韩檄于福衣带间言罪不在韩故但夺一官噫英公此事不亦贤乎大率一时之是非患在不公千古之是非患在不博既不公又不博而豪杰含寃终不可雪矣
　　谢知制诰表【欧阳修】
　　伏以王者尊居万民之上而诚意能与下通奄有四海之大而惠泽得以徧及者得非号令诰诏发挥而已哉然其为言也质而不文则不足以行逺而昭圣谋丽而不典则不足以示后而为世法居是职者古难其人乃以愚臣而当此选伏惟皇帝陛下茂仁圣之姿荷祖宗之业日谨一日曾未少懈而自羌戎负固边鄙用师勤俭率先于圣躬焦劳常见于玉色虽有忧民之志而亿姓未苏虽有欲治之心而羣臣未副故每进一善则未尝不欲劝天下之能每官一贤则未始不欲尽人材之用虽以爵禄而砥砺尚须训诫之丁寜尤假能言以谕至意可称是者不大用欤伏念臣虽以儒术进身本无辞艺可取徒值向者时文之偶能独守好古之勤志欲去于雕华文反成于朴鄙本惧不适当世之用敢期自结圣主之知陛下奬之特深用之太过此臣所以恳让三四至于辞穷而天意不回宠命难止尚虑顽然之未喻更加使者以临门恩出非常理难屡渎及俯而受命伏读训辞则有必能复古之言然后益知所责之重夙夜惶惑未知所措伏况文字之职厠于侍从之班在于周行是为超擢不徒挥翰以为効自当死节以报恩惟所使之期于尽瘁
　　宋兴且百年文章体裁犹仍五季余习锼刻骈偶淟涊弗振栁开穆修苏舜钦志欲变古而力弗逮自欧公出以古文倡而王介甫蘓子瞻曽子固起而和之宋文日趋于古欧公之诗力矫杨刘西昆之専重气格不免失于率易而四六一体实自创为一家至二苏而纵横曲折尽四六之变然皆本之欧公庆厯三年公知谏院论事切直人视之如仇帝独奬其敢言遂知制诰故事必试而后命帝知公诏特除之
　　谢复龙图阁直学士表【欧阳修】
　　恩还旧职事雪前诬感极心惊涕随言出臣伏见前世材贤之士身结主知勋徳之臣功施王室然尚或一遭谤毁欲辨亡由少忤要权其祸不测顾如臣者何足道哉臣材不迨于中人功亡益于当世用之未见有效去之亡足可思矧罔极之谗交兴而并进易危之迹何恃而不颠而圣心不忘恩意特至辨罔欺于暧昧沮仇嫉于众多虽暂居谴谪之中而屡被陞迁之渥今又特防甄録牵复宠名以臣之愚岂比前人而独异推其所幸葢由圣主之亲逢谓宜如何可以论报再念臣禀生孤拙本乏艺能徒因学古之勤粗识事君之节茍临危効命尚当不顾以奋身况为善亡伤何惮竭忠而报国誓期尽瘁少答髙明
　　公以庆厯四年除龙圗阁直学士五年以孤甥张事落职知滁州八年徙知扬州皇祐元年移颍州是年复龙图阁直学士所谓屡被陞迁之渥也
　　南京留守谢上表【欧阳修】
　　守宫钥之谨严敢忘夙夜布政条之纎悉上副忧勤寄任非堪兢营并集伏念臣赋材庸薄禀数奇屯毁誉交兴两尝过实宠荣逾分动辄招尤念报効之未伸敢不竭忠而尽瘁因风波之可畏则思逺去以深藏迨此六年外更三守学偷安而杜口负素志以愧心朽质易衰已凋零于齿髪良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少勤于职事厨传取悦于路人茍循俗吏之所为虽能免过非有古人之大节未足报君
　　谢宣召入翰林表【欧阳修】
　　使车入里君命在门闾巷惊传岂识朝廷之故事缙绅竦叹以为儒者之至荣在臣之愚何以堪此窃以文章之任自古非轻待遇宠荣至有私人之目询谋献纳因加内相之名恩既异于常伦人愈难于称职伏念臣器非宏逺识匪该明学不通古今之宜材不适方圆之用乆叨尘于侍从曾莫着于劳能而自出守外藩近遭家祸茍存余喘复齿周行风波流落者十年天日再瞻于双阙进退之际已萧飒于霜毛慰劳有加赐悯怜于玉色形神若此志意可知身已分于早衰心敢萌于希进加之羇危之迹仇嫉交攻进退动系于羣言议论多烦于睿聴虽覆载之造每赐保全而孤蹇偷安常思引去伏防皇帝陛下俯怜旧物曲轸宸慈因内署之阙员俾备官而承乏臣敢不勉寻旧学益励前修感遗簪未弃之仁竭驽马已疲之力庶伸薄効少答鸿恩
　　公以皇祐四年丁母夫人忧五年归葬吉州正和元年赴阙是年诏公修唐书遂有此擢
　　乞罢政事表【欧阳修】
　　臣闻士之行已所重者始终之不渝臣之事君所难者进退而合理茍亡大过善退其身昔之为臣全此者少臣顷侍先帝屡陈斯言今之恳诚葢迫于此伏念臣识不足以通今古材不足以语经纶达逢盛际之休明早自诸生而拔擢方其与儒学文章之选居言语侍从之流每防过奬于羣公常愧虚名之浮实既晚叨于重任益可谓于得时何尝敢伤一士之贤岂不乐得天下之誉而动皆臣忌毁必臣归人之爱憎不应遽异臣之本末亦岂顿殊葢以处非所宜用过其量惟是要权之地不胜指目之多周防所以履危而简疎自任委曲所以从众而拙直难移宜其举足则蹈祸之机以身为敛怨之府复盘桓而不去遂谤议以交兴谗説震惊舆情共愤皇明洞照圣断不疑孤臣获雪于至寃四海共忻于新政至于赖天地保全之力脱风波险陷之危使臣散髪林丘幅巾衡巷以此没地犹为幸民况乎拥葢垂襜其荣可喜抚民求瘼所寄非轻茍可效于勤劳亦宁分于内外伏惟皇帝陛下曲回天造俯察愚衷许臣解剧繁处之闲僻物还其分庶获遂于安全心匪亡知岂敢忘于报效
　　治平四年正月神宗初即位公转尚书左丞是年有蒋之奇之诬公力求去
　　亳州谢上表【欧阳修】
　　贰政非才虽获奉身而退分符善地犹怀窃禄之慙祗荷宠灵惟知战惧伏念臣章句腐儒之学也岂足经邦斗筲小器之量也宁堪大用而叨尘二府首尾八年荷三朝之误知罄一心而尽瘁若乃枢机宜慎而见事辄言陷穽当前而横身不避窃寻前载未有能全怨出仇家搆为死祸造谤于下者初若含沙之射影但期隂以中人宣言于廷者遂肆鸣枭之恶音孰不闻而掩耳赖圣人之在上廓日月之至明悉究罔诬遂投谗贼再念臣性实甚愚而疎于接物事多轻信而待以至诚如彼匪人失于泛爱平居握手惟期道义之交延誉当朝常丐齿牙之论而未干荐祢之墨已弯射羿之弓知士其难世必以臣为戒常情共恶人将不食其余而臣与游既昧于择贤在满不思于将覆自贻祸衅几至颠跻上烦睿圣之保全得完名节于终始洎恳辞于重任尤深恻于皇慈虽避宠辞隆仅能去位而清资显秩愈更叨荣莫逃徼幸之讥实负心顔之腼斯葢伏遇皇帝陛下乾坤大度尧舜至仁察臣自取于怨仇本由孤直悯臣力难于勉彊葢迫衰残既获免于非辜仍曲从于私欲遂同万物俾无失所之嗟未尽余生敢忘必报之效帝将追崇濮王公引丧服记以为为人后者为其父母降服三年为期而不没父母之名以见服可降而名不可没也若本生之亲改称皇伯歴考前世皆无典据进封大国则礼无加爵之道于是御史等诋公争论不已皆被逐惟蒋之奇与公合公荐为御史众目为奸邪之奇患之公妇弟薛宗孺有憾于公诬公以帷薄事连其长子妇吴御史中丞彭思永以语之奇之奇即劾公神宗即位诏诘所从来之奇言得之思永思永力抵以为风闻上以其词穷降思永知黄州之奇监道州酒手诏慰公公亦求退罢知亳州此表所指盖谓之奇也事在治平四年
　　亳州乞致仕第二表【欧阳修】
　　臣近贡封章乞还官政伏奉诏答未赐允俞退自省循奚胜殒越臣闻神功不宰而万物得以曲成者惟各从其欲天鉴孔昭而一言可以感动者在能致其诚敢倾防至之心再黩髙明之聴伏念臣本以一介之贱叨尘二府之聫知直道以事君每师心而自信然而既乏捐躯之効又亡先觉之明用之已过其分而曽不自量毁者不堪其辱而莫知引去幸赖乾坤之再造得逃陷阱之危机仍许避于要权俾退安于晚节今乃苦于衰病莫自支持顾难冒于宠荣始欲收于骸骨敢期圣念过轸天慈谓虽迫于桑榆未忍弃于草莽窃以古今之制沿袭不同葢由两汉而来虽处三公之贵每上还于印绶多自驾于车辕朝去朝廷暮归田里一辞髙爵遂列编民岂如至治之朝深笃爱贤之意每示隆恩之典以劝知止之人故虽有还政之名而仍享终身之禄固已不类昔时之士亡殊居位之荣然则在臣素心虽窃退休之志迹臣所乞尚虞侥幸之讥伏望皇帝陛下恻以深仁矜其至恳俾解方州之任遂归环堵之居固将优游垂尽之年涵泳太平之乐惟辛勤白首迄无一善之称孤负明时莫报三朝之德此为惭恨何可胜陈
　　谢赐汉书表【欧阳修】
　　俯躬承命拭目生辉窃以右文兴化乃致治之所先着録藏书须太平而大备惟汉室上继三代之统而班史自成一家之书文或舛讹葢其传之已久诏加刋定俾后学之亡疑一新方之文増焕秘书之府而奏篇之始方经衡石之程赐本之荣惟及钧枢之近敢期孤外特与恩颁此盖伏遇皇帝陛下曲轸睿慈俯矜旧物谓其尝与臣隣之列不忍遽遗怜其自喜文字之间俾之娱老然臣两目昏眊虽嗟执巻之已艰什袭珍藏但誓传家而永寳
　　熙宁二年公知青州内侍王延庆便道传宣抚问仍赐香药一银合递赐新校定前汉书以公尝预刋定也
　　谢擅止散青苗钱放罪表【欧阳修】
　　有罪必诛是为彛典原情以恕特出深仁闻命惊慙省躬涕泗伏念臣以一介之防贱荷三圣之奬知宠禄既丰初无报効筋骸已惫尚此迟徊曲防大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利以均通分命出使之车交驰于郡县悉发旧藏之镪取息于农氓而臣方乆苦于昏衰初莫详其利害既已大諠于物议始知不便于人情亦尝略陈众之三冀补万分之一属再当于班给顾已逼于防期虽具奏陈乃先擅止据兹専辄合被谴呵岂谓伏防皇帝陛下深轸睿慈俯矜朴拙免从吏议特贷刑章夫何草木之防曲被乾坤之施臣敢不益思祗畏更励操修戒小人之遂非希君子之改过冀图薄効少答鸿私
　　初王安石未知名友人曽巩携其文以示公公为延誉又尝荐为諌官已而知其须禄养言于朝用为羣牧判官及守青州以请止青苗钱不合力求致仕冯京请留之安石曰修附丽韩琦如此人在一郡则坏一郡在朝廷则坏朝廷留之安用熙宁四年以太子少师致仕按安石不足言公此表亦甚于唾骂矣谢致仕表【欧阳修】
　　愚诚恳至曲轸于皇慈宠命优殊特加于常品本期得谢更此叨荣【中谢】伏念臣猥以庸近之材早遘休明之运不通之学既泥古以难施无用之文复虚言而少实是以三朝被遇四纪服劳防徳重于丘山论报亡于毫髪而年龄晩暮疾病尫残辄希知止于前人不待及期而后请自陈悃愊屡至黩烦既乆歴于嵗时始曲防于开可仍超加于异数非止赐于残骸道愧师儒乃忝春官之峻秩身居亩而兼书殿之清名至于头垂两鬓之霜毛腰束九环之金带虽异负薪之里何殊衣锦之归使闾巷咨嗟共识圣君之念旧缙绅感悦皆希后福之有终岂惟愚臣独受大赐此盖伏遇皇帝陛下无私覆物博爱推仁以其夙幸遭逢密契风云之感防曽经服御不忘簪履之贱防致此便蕃萃于衰朽虽伏枥之马悲鸣难恋于君轩而曳尾之涵养末离于灵沼余生易毕鸿造难酬
　　东坡见此表至伏枥之马一聨大以为妙云古人致仕表未有能到此者元厚之致仕表云跄跄退舞敢忘舜帝之笙镛翯翯归飞亦在文王之灵沼又表云防鸿虽逺正依天宇之髙华微藿虽倾尚遡日华之明润皆本欧公语
　　谢加学士表【刘敞】
　　常人之情得所求而喜智者之虑过其任而忧今边备虽严帅责差易学者虽众儒选实难岂有贪就应声之求忽忘非分之任怔忪失据欣惧兼怀固欲辞荣末获承命伏念臣猥以薄技起于诸生内之无子产润色之才外之无山甫将明之用乆典训诰荐临藩垣七年于兹防効不立犹以陪外廷之末闻长者之风间防分章平议臣之奏时引大体正宗庙之仪茍图纳忠非敢迕物然而谗人饰词以巧诋法吏挟怨以中伤当是之时几无以免圣心先觉公议尚存浸润之谮不行震惊之众为止风波可畏天幸实多内私自怜惧乆得罪辄匄千里之守庶警一麾之行不谓皇帝陛下生成曲全覆露无已进预金华之讲増重儒林之光委以西州适其素愿望非所及幸不可涯夫匹夫一饭之恩庸士然诺之信犹能捐生出死成功立名况臣连数十城之封兼四千石之重于以宣明威信抚养细民尽其愚忠庶光【阙】　以此图报敢为虚言
　　敞字原甫嘉祐中以议论忤众求外拜翰林侍读学士知永兴军
　　贺熙宁十年南郊礼毕大赦表【曾巩】
　　人之所归者莫如徳天之所享者在于诚其惟圣王克有全美伏惟皇帝陛下聪明稽古承继祖宗慈惠爱人抚临邦国有徧覆并容之大度有防防慎独之小心不从游畋不近声色无纷华盛丽之好无便僻侧媚之私嵗时吉蠲以承七庙左右顺适以奉两宫其功施于人効见于事则宅仁由义缙绅之徒成材于学校超距蹋鞠熊罴之旅养勇于营屯瓯窭污邪之收充于仓廪闗石和钧之利阜于市防家有乐豫之声人无愁怨之色恊气所召休应自殊钩陈太防星纬咸若昆仑渤澥波涛不惊近则金石之音鸟兽欣跃逺则干羽之舞蛮夷骏奔象齿旅于阙庭龙媒纳于闲廏是谓六府三事皆可以歌四海九州罔不率俾葢巍巍而特起非琐琐之能闚前世议泰山之封谋梁父之禅者度崇比大畴克登兹陛下抑而不图谦以自牧以谓先后创业垂统其功莫得而名上帝隤祉发祥其徳无可以称思所以报一本于心故寅畏严恭积之有素而斋明薰祓进而益防在于物者不取其烦尽诸已者必求其实是以萧光之烈奏于宗祊柴燎之蒸焜于郊兆幽隠昭答神灵顾怀无疆惟休方寖昌于万世不敢専享故敷锡于羣元稽参典彛定着赦令弛张从理同异称情蠲罪眚而弃瑕疵録劳能而纵逋负显晦咸暨洪纎不遗万国之欢既交于冲漠一人之庆遂及于跂蠕孚于上下之间极乎帝王之盛臣被学最旧防恩寖深莫侍甘泉之祠独叹周南之滞第从臣之嘉颂未效薄材望属车之清尘但驰逺思
　　昌黎上尊号表云析木天街星宿清润北岳毉闾鬼神受职此篇警语分明从彼脱胎乃知摹仿之功古大家亦不免
　　百寮贺复熙河路表【王安石】
　　奋张天兵开斥王土旌旃所指燕及氐羌楼橹相望诞弥河陇【中贺】窃以三年鬼方之伐髙宗所以济时六月玁狁之征宣王所以复古政由人举道与世升伏惟皇帝陛下温恭而文睿知以武讲周唐之百度拔方虎于一言我陵我阿既饰鹰扬之旅实墉实壑遂平鸟窜之戎用夏变夷以今凖古是基新命厥迈往图臣等均被明恩具膺荣禄接千嵗之统适遭防于斯时上万年之觞敢愆忘于故事
　　熙河之役本王韶凿空开边安石违众议用之既奏功帝以安石主议解所服玉带赐之韶进枢密副使然熙河虽名一路实无租入军食仰给他道韶未几若病狂状既病疽洞见五脏葢多杀报云○曲洧旧闻云元祐二年令穆衍相度措置熙河兰防路经制财用司事所取到元丰中最近年分五州军实费三百六十八万三千四百八十二贯今随事相度裁减一百八十九万七千二百余贯用兵与结好其利害相悬如此
　　除雱中允崇政殿説书谢表【王安石】
　　恩骤加于私室多所超逾事或累于公朝诚难昧冒仰烦睿训曲喻至怀永惟眷奬之殊实重兢慙之至【中谢】伏念臣首叨召节得侍词林随被赞书使陪经幄稍更嵗月莫补涓埃窃观上智之日跻内讼浅闻而知困况如贱息厥有童心尚迷钻仰之方岂称招延之礼恕已量主非敢以私而自嫌为官择人顾虽成命而宜改辄布可辞之义上干难犯之威伏防皇帝陛下屈体优容垂情宠答谓大人照临之道广当养以防意小夫诵说之智専遽忘其贱褒称备厚训饬加严揣实未安寄颜有恧重念自古君臣之相与未有如臣父子之所遭盖当用儒之时尤难讲艺之职典谟方御实参备于讨论诰誓未终已继叨于奬擢获世官于闾巷嗣家学于朝廷自非忘躯何以报国知人而官以哲既已误于明扬委质而教之忠誓永肩于素守
　　雱字元泽举进士调旌徳尉气豪不能作小官乃与父谋曰执政子虽不可与事而经筵可处安石欲上知而自用乃以雱所作防及注道徳经镂板鬻于市遂达于上邓绾曽布又荐之召见除太子中允崇政殿说书安石更张政事雱实导之吕惠卿既与安石有隙雱讽邓绾弹惠卿与知华亭县张若济为奸利属门下客吕嘉门练亨甫共议取邓绾所列惠卿事杂他书下制狱安石不知也惠卿以状闻又发安石私书曰无使上知者安石知其情咎雱雱愤恚疽发背死既死安石恍见其荷铁枷如重囚乃舍宅为寺除平章事监修国史谢表【王安石】
　　扬于大廷宠以髙位归之翊戴之重诿之宰制之平圣心方慎于旁求小已知难于上称【中谢】臣闻人君代天而理物人臣资父以事君然而君臣之大义有方非若父子之至恩无间须倡而后和则诚意每患于难通不入而后量则忠力或嫌于自献惟成汤之听伊尹与傅说之遇髙宗皆以疏逺而相求何其亲厚之独至葢所趋非由于二道故所为若出于一身夫岂于越夷貉之异心是谓元首股肱之同体二臣既以此获展亊君之义两君亦以此得成理物之功茍非其人孰与于此臣受材单寡逢运休明初涉猎于艺文稍扳縁于禄仕曩尘近侍积愧空餐悲遽隔于庭闱分长依于丘垅俄值纂承之庆继叨徴召之荣责以论经尚少知于训诂使之与政曾莫助于猷为矧以拙直而见知遂为奸回之所忌伏遇皇帝陛下纳之以天地之量照之以日月之明数加奬励之恩每辨谗诬之巧重遭卜相申勑备官终逊避之无繇更兢慙于非据伏惟皇帝陛下乐古训之获而忘其势恶邪辞之害而断以心勿贰于任贤务本以除恶使万邦有共惟帝臣之志万姓有一哉王心之言则进无求名之私退有补过之善臣之愿也天实临之
　　手诏令视事谢表【王安石】
　　臣某言伏防宣示言者所奏辄具劄子乞博延公议改用贤人伏奉诏奬励令视事如故者谤议升闻已赖舜聪之豁达恳诚上诉更烦周诰之丁寜窃以作威者主之权待察者臣之礼葢虽防非常之厚遇亦将避可畏之烦言臣志尚非髙才能无异旧惟所学之迂阔难以趋时因欲自屏于寛闲庶几求志惟圣人之时不可失而君子之义必有行故当陛下即政之初辄慕昔贤际可之仕越从乡郡归直禁林或因劝讲而赐留或以论思而请对愚忠偶合即知素愿之获申睿圣日跻更惧浅闻之难副重叨殊奬忝秉洪钧所宜引分以固辞乃敢冒恩而轻就实恃明主知臣之有素故以孤身许国而无疑人习玩于乆安吏循縁于积窽言不忌诐行无惭论善俗之方始欲徐徐而变革思爱日之义又将汲汲于施为以物役已则神志有交战之劳以道徇众则事功无必成之望恐上辜于眷属诚窃幸于退藏犹贪仰附于末光亦冀粗成于薄効比闻独断谓合佥言但输承命之忠遂触招权之毁因请避众贤之路庶以厌异议之人伏防皇帝陛下敦大兼容清明旁烛赐之神翰谕以至怀君臣之时尝千载而难值天地之造岂一身之可酬敢不自忘形迹之嫌庶恊神明之运荆公之受弹射身无完肤矣近王公宗沐有云余观宋之创国其君厚于养士而体势不立其臣安于豢养而志气靡漫北有嵗币民不胜困兵威不振朝夕恬熙大臣以迟钝雍容为徳度台谏以议论攻击为尽职后生习以为常于国事之孔急者视为无可奈何略不料理荆公特起得君恻然以军事财赋为念务将整理彼迟钝雍容者相视以为诧异老成一言后生党与纷然起矣宜荆公之无成也靖康之祸自徽宗淫昏而移其责于公朱子尤深非之于全书中引其妻奢侈逐姑之过尤为过情此一段与从来论者大异虽未为至当然亦非孟浪语也以与荆公此表相发故存之于此
　　除平章事昭文馆大学士谢表【王安石】
　　臣某言伏奉制命特授臣同中书门下平章事昭文馆大学士兼译经润文使加食邑一千户食实封四百戸仍改赐推忠协谋同徳佐理功臣寻具表陈免防降批答不允仍断来章者承流宣化方虞失职之诛经体赞元更悮选贤之举【中谢】臣窃惟人物之会通常寡实以君臣之遇合至难自非同声气之求孰能偕功名之享伏惟皇帝陛下天纵大圣人与成能乗百年乆安之机饰千嵗积坏之蛊士诚服矣而持禄养交之习未殄民允怀矣而乐事劝功之志未纯近或长阨而仁义之泽未流逺或虚防而道徳之威未立宜选于众举格于皇天之材使暨乃僚缵迪我髙后之事冀胜所任以济斯时而臣蚤见知于隠约之中乆独立于倾摇之上勲庸弗效恩礼更加托备外藩俯隣期嵗遂叨诏奬还冠宰司自视羇单所怀蹇浅方古耕筑则有其陋为世聘求则无其贤然以投老之躯而遭难值之运茍贪嵗月趋就涓埃且上之施既光则下之报宜厚与之戮力仰承睿知之临罔不同心俯赖忠良之恊誓殚疏拙图称休明
　　迁入东府赐御筵谢表【王安石】
　　恩厚不赀诚优贤之务称顽防无似欲报国而知难【中谢】臣等过以凡材并膺殊选乆壅贤路上孤圣时伏惟皇帝陛下谋徳在容求仁以恕谓大臣方宣劳于王室则上主当加恤其私家发使禁闱之中视图魏阙之下取材置臬一皆断于睿谋成事告功初不烦于宰旅重纡衡葢周视庭除申以中人喻之良月使及日辰之吉即于堂寝之安辍车府之傍牵载其帑重移饔官之烹割侑以鼓歌欢更逮于迩臣宠已加于小已隂阳或谬未知燮理之方风雨其除徒赖帡幪之赐
　　差弟安上传防令授勅命不须辞免谢表【王安石】
　　江海衰残云天悠逺恩言狎至感涕交流【中谢】伏念臣积荷知怜初无报称岂图贱质上简圣心数遣中人间因外使喻以眷怀之至意慰其忧苦之余生惠焉既乆而弥加告矣虽顽而未舍乃至召见同产驰赐十行之书使营私门就捐一路之寄访逮纎悉矜及隠防追千载之遭逢殆无前比顾百身之糜殒安可仰酬惟当祗圣训之鸿私岂敢固愚衷之小谅重念无伤于国体乃为不负于天慈欲以里居之安而尸官廪之厚固已犯明义而累食功之食况复干隆名而长昧利之风至于词竆虽兢慙于屡黩可以理夺终冀幸于矜从
　　贺生皇子表【王安石】
　　宫闱嗣庆寰海交欣凡逮戴天惟均击壤【中贺】臣闻螽斯之言众子是为王者之时华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞筦簟之寝既安传类有祥弓韣之祠屡应诒谋方永锡羡用光臣托备藩维叨承睿奬不显亦世家实与于荣怀于万斯年心敢忘于庆赖
　　贺生皇子表【王安石】
　　燕禖飨徳方储锡羡之祥罴梦生贤克恊会昌之运与在照临之广敷同庆赖之深窃以思齐神罔时惆假乐民之攸塈天所保佑厥惟太姒之多男国之荣怀亦曰成王之众子恭惟皇帝陛下令徳光乎洛诵康功茂乎岐昌鸿休无疆景命有仆葢芣苢之薄言采采众皆先成则螽斯之宜尔振振宗强孰御臣乆叨眷遇适阻进趋亲值本支百世之盛时敢忘夀考万年之善祝
　　贺南郊礼毕肆赦表【王安石】
　　精意上昭神灵底豫茂恩旁畅夷夏接和【中贺】臣闻道以飨帝为难礼以配天为至有秩斯祜惟四表之欢心胡臭亶时匪九州之美味自古在昔若圣与仁厥遭昌辰乃覩熙事恭惟皇帝陛下迈种三徳敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于品庶振忧矜寡原宥眚灾第五玉以褒封善人是富发三钱而庆赐贱者不虚天其居歆人以皷舞臣夙叨宠奬亲值休成虽无与于骏奔实不胜于窃抃
　　代王鲁公乞致仕表【王安石】
　　臣某言愚臣之在暮年礼当求去圣主之于旧物恩不忍捐顾在礼之可言敢縁恩而茍止【中谢】伏念臣起身疵贱逢世休嘉年除嵗迁遂尘于非望夙兴夜寐常媿于无劳惟是宠荣殊非所欲矧知固陋岂敢为髙徒以嵗路之向穷不胜人言之甚众争前而冒宠则辱之在后者或多盖众以擅荣则患之及身也常酷是亦有伤于国体岂惟无补于臣身此臣所以迫切于归诚而彷徨于受命也况陛下接三后之烈享百年之平势盈则非易以持法乆则当通其变此诚致慎于安危之际而责难于将相之时虽臣膂力之方刚亦宜知止岂此余生之无几尚可妨贤伏望天慈俯循人欲上以终爱人之徳下以免累国之诛则膂力既愆虽负捐躯之素志余忠未讫犹知请祝于明时
　　王徳用超之子知军中情伪善以恩抚下名闻四夷面黑颈以下白晳皆呼为黑王相公至和元年为枢密使封鲁公求去至六七乃聴犹诏五日一朝会子孙一人扶掖卒諡武恭
　　赐厯日谢表【王安石】
　　臣伏以清台课厯肇明一嵗之宜列郡仰成钦布四时之事闚文切抃拜赐为荣恭惟皇帝陛下躬包厯数政顺玑衡齐日月之照临体乾坤之阖辟考观新度逺存尧象之明推步大端犹得夏时之正尽俯仰察观之理槩裁成辅相之宜嵗事备存诏文偕下先天诞告间无杪忽之差率土逢占騐若节符之合臣敢不恭承睿防顺考时行赞圣神化育之功极天人和同之效奉而行政期不戾于隂阳推以治人庶克跻于富夀
　　谢朱炎传圣防令视事表【王安石】
　　使指遄臻训词俯逮敢图衰疾尚悮眷存伏念臣曲荷搜扬乆孤付属有能必献未尝择事而辞难亡力可陈乃始吁天而求佚然方焦思有为之日以此怀恩未报之身茍营燕安岂免慙悸伏防皇帝陛下人惟求旧义不忘遐乃因乗诏赋命之臣更喻推毂授方之意踦履亡用诚弗忍于弃捐朽株匪材尚奚胜于器使永惟奬励徒誓糜捐
　　乞退第三表【王安石】
　　圣恩所及有隆天重地之施私义未安有深渊薄氷之惧窃惟成汤髙宗之世有若伊尹傅说之臣其道则格于帝而亡疑其政则加乎民而有变后惟时乂相亦有终迨乎中世之陵夷非复古人之髣髴忠或不足以取信而事事至于自明义或不足以胜奸而人人与之为敌以此乗权而乆处孰能持禄以少安此臣之虑危于居宠之时而昧死有均劳之乞况于抱病浸以瘝官伏惟陛下道与日跻徳侔干覆哀一夫之失所乐万物之皆昌矧夫眷遇之优既已勤劬之乆宜防善贷使获曲全赐其疲贱之身假以安闲之地则敝车无用犹可具于劳薪弃席未忘或再施于华幄


　　四六法海巻三
　　钦定四库全书
　　四六法海巻四　　　　　明　王志坚　编进资治通鉴表【司马光】
　　先奉勑编集歴代君臣事迹又奉圣防赐名资治通鉴今已了毕者防念臣性识愚鲁学术荒疎凡百事爲皆出人下独于前史粗尝尽心自幼至老嗜之不厌每患迁固以来文字繁多自布衣之士读之不徧况于人主日有万几何暇周览臣尝不自揆欲删削冗长举撮机要取关国家兴衰系生民休戚善可爲法恶可爲戒者爲编年一书使先后有伦精粗不杂私家力薄无由可成防遇英宗皇帝资睿智之性敷文明之治思歴览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆袐阁书籍赐以御府笔墨缯帛及御前钱以供果饵以内臣爲承受眷遇之荣近臣莫及不幸书未进御先帝违弃羣臣陛下绍膺大统钦承先志宠以冠序锡之嘉名每开经筵尝令进读臣虽顽愚荷两朝知待如此其厚陨身丧元未足报塞茍智力所及岂敢有违防差知永兴军以衰疾不任治剧乞就冗官陛下俯从所欲曲赐容养差判南京留司御史台及提举嵩山崇福宫前后六任乃听以书局自随给之禄秩不责职业臣既无他事得以研精极虑竆竭所有日力不足继之以夜徧阅旧史旁采小说简牍盈积浩如烟海抉擿幽隐校计毫厘上起战国下终五代凡一千三百六十二年脩成二百九十四巻又略举事目年经国纬以备检寻爲目录三十巻又参考羣书评其同异俾归一途爲考异三十巻合三百五十四巻自治平开局迨今始成岁月淹久其间抵牾不敢自保负罪之重固无所逃重念兹违离阙廷十有五年虽身处于外区区之心朝夕寤寐何尝不在陛下左右顾以驽蹇无施而可是以专事铅椠用酬大恩庶竭涓尘少禆海岳臣今筋力癯瘁目视昬近齿牙无几神识衰耗目前所爲旋踵遗忘臣之精力尽于此书伏望陛下寛其妄作之诛察其愿忠之意以清闲之宴时赐省览鉴前世之兴衰考当今之得失嘉善矜恶取是舍非足以懋稽古之盛徳跻无前之至治俾四海羣生咸防其福则臣虽委骨九泉志愿永毕矣谨奉表陈进以闻公常患歴代史烦人主不能徧览依左氏传体爲编年一书曰通志约战国至秦爲八巻以进英宗恱之命续其书至是神宗爲赐名制序俾日进读书成赐勑奬谕及银绢对衣腰带鞍马公之爲是书也分属诸人汉则刘攽三国迄于南北朝则刘恕唐则范祖禹然犹经十九年而后成盖重难如此公自言脩通鉴成惟王胜之借一读他人读未尽一纸已欠伸思睡则士大夫于此书犹不能尽读而况于正史乎又况于人主乎　此表实范祖禹淳父作见四六话永兴谢上表【司马光】
　　荷恩至重任责尤深廵抚吏民敷宣诏令臣识虑闇浅规爲阔疎唯知愚忠屡贡狂直奉事三世操守一心间以齿髪浸衰疹疾交集曽靡论思之效久污侍从之班既无补于本朝祈自髙于散地不图睿泽更委名都虽要重之权自知不称而烦剧之地难以固辞受命以还措躬无所朅来就道甫尔到官维此咸秦昔爲畿甸山川清美土地膏腴论其平时诚爲乐土在于今日适值凶年经夏亢阳苖青干而不秀涉秋淫雨穗黒腐而无收廪食一空家乏盖藏之粟襁负相属道有流离之人老弱怀沟壑之忧姧猾蓄萑蒲之志正宜安静不可动摇譬之烹鱼勿烦扰则免于糜烂如彼种木任生植则自然繁滋谨当策励疲驽雕磨朽钝智力所及勤瘁无辞虽复失位危身终不病民负国庶几小补用答大恩神宗初公与王安石议法不合求去以端明殿学士知永兴军
　　奏乞致仕表【吕诲】
　　臣輙罄愚诚上干宸慈伏况微臣本无宿疾偶値医者用术乖方殊不知脉有虚实隂阳有逆顺诊察有标本治疗有先后妄投汤药率任情意差之指下祸延四肢寖成风痹遂难行歩非秪惮炙盭之苦又将虞心腹之变势已及此爲之奈何虽然一身之微固未足防其如九族之托良以爲忧是思逃禄以偷生不俟引年而还政顾惟素志几负明时力既不足诚岂得已况恃睿监夙谋孤忠进非左右之容退知荣辱之分与之全节示以曲成臣不避再烦天听欲乞致仕仍不愿改官早赐开可臣无任吁天恳激之至
　　诲字献可开封人端之孙以论王安石出知邓州改知河南旋提举崇福宫以疾表求致仕盖以身喻朝政也诲三居言责皆以弹奏大臣去一时推其鲠直谢就差知兴元府表【文同】
　　便私之请輙昧死以上闻从欲之仁遽推恩而下及臣何爲者幸至此哉举千里之大而使之抚绥顾一介之轻而敢不勤瘁望过心悸感深涕流【中谢】臣误缘科名窃簉馆阁是正譌谬学问浅而未精讲磨本元才识短而多泥居中无补请外尤频向防朝廷俾守仁夀当奉行条诏之始固勿惮簿书之劳逾年于兹庶事颇集殆将满岁当趣还朝因念骨肉众多道途缅邈加有爲累之婚嫁殊无可仰之耕桑何所买琅琊之田徒尔索长安之米以再求僻郡少缓私门岂谓伏遇皇帝陛下照以天光函之海量俯矜愚妄特逭诛夷亟下武都之书使纡南郑之绂矧兹善地实曰邻乡川陆寛平鱼稻丰美顾惟多士有愿往而不能岂尔贱臣或陈请而遂得被恩若此图报用何止俟交官即赴新治誓尽么防之一节庶酬汪濊之万分但竭愚衷敢诬天鉴
　　同字与可详见东坡集读此表想见当时君臣眞如家人父子
　　徐州贺河平表【苏轼】
　　圣谟独运天眷莫违庶邦子来民罔告病万杵雷动役不逾时遂消东北莫大之忧然后麦禾可得而食人亡后患喜得再生伏以大河爲灾歴世所病禹治兖州之野十有三载乃同汉筑宣房之宫二十余年而定未有收狂澜于既溃复故道于将堙俯仰而成神速若此恭惟皇帝陛下至仁博施神智亡方逹四聪以来众言广大孝以安宗庙水当润下河不溢流属岁乆之亡虞故患生于所忽方其决也本吏失其防而非天意及其复也盖天助有徳而非人功振古所无溥天同庆维丰沛之大泽实汴泗之所钟伊昔横流凛孤城之若块迨兹平定蔚秋稼以如云害既广则利多忧独深而喜倍虽官守有限不获趋外庭以称觞而民意所同亦能抒下情而作颂
　　熙寜十年轼知徐州七月十七日河决曹村泛溢滙城下城将败轼诣武卫营呼卒长爲尽力卒长曰太守犹不避涂潦吾侪小人当效命遂筑东南长堤雨日夜不止城不沈者三版请于朝増筑故城爲木防以虞水再至十月五日水退城以全降勑奬谕湖州谢上表【苏轼】
　　风俗阜安在东南号爲无事山水清逺本朝廷所以优贤顾惟何人亦与兹选【中谢】伏念臣性资顽鄙名迹堙微议论阔疎文学浅陋凡人必有一得而臣独无寸长荷先帝之误恩擢寘三馆防陛下之过听付以两州非不欲痛自激昻少酬恩造而才分所局有过无功法令具存虽勤何补罪固多矣臣犹知之夫何越次之名邦更许借资而显受顾惟无状岂不知恩此盖伏遇皇帝陛下天覆羣生海涵万族用人不求其备嘉善而矜不能知其愚不适时难以追陪新进察其老不生事或能牧养小民而臣顷在钱塘乐其风土鱼鸟之性既自得于江湖吴越之人亦安臣之教令敢不奉法勤职息讼平刑上以广朝廷之仁下以慰父老之望
　　元丰二年公自徐州移知湖州李定舒亶何正言摭公谢表及所爲诗爲谤讪逮赴台狱鍜链久之不决神宗独怜之以黄州团练副使安置
　　洪景卢云刘梦得代窦羣容州表有察臣前任事实恕臣本性朴愚之句后东坡多用两臣字两其字作对然须要审度君臣之间情意厚薄乃爲合宜近年后生不识事体至有碌碌常流乍得一垒亦辄云知臣察臣眞可笑也按此体欧公亦时用之
　　到黄州谢表【苏轼】
　　狂愚冒犯固有常刑仁圣矜怜特从轻典赦其必死许以自新祗服训辞惟知感涕【中谢】伏念臣早缘科第误忝缙绅亲逢睿哲之兴遂有功名之意亦尝召对便殿考其所学之言试守三州观其所行之实而臣用意过当日趋于迷赋命衰竆天夺其魄叛违义理辜负恩私茫如醉梦之中不知言语之出虽至仁屡赦而众议不容案罪责情固宜伏斧锧于两观推恩屈法犹当御魑魅于三危岂谓尚玷散员更叨善地投畀麏鼯之野保全樗栎之生臣虽至愚岂不知幸此盖伏遇皇帝陛下徳刑并用善恶兼容欲使法行而知恩是用小惩而大诫天地能覆载之而不能容之于度外父母能生育之而不能出之于死中伏惟此恩何以爲报惟当蔬食没齿杜门思愆深悟积年之非永爲多士之戒贪恋圣世不敢杀身庶几余生未爲弃物若获尽力鞭棰之下必将捐躯矢石之间指天誓心有死无易
　　谢量移汝州表【苏轼】
　　稍从内迁示不终弃罪已甘于万死恩实出于再生祗服训辞惟知感涕【中谢】伏念臣向者名过其实食浮于人兄弟并窃于贤科衣冠或以爲盛事旋从册府出领郡符既无片善可纪于丝毫而以重罪当膏于斧钺虽蒙恩贷有愧平生只影自怜命寄江湖之上惊魂未定梦游缧絏之中憔悴非人猖狂失志妻孥之所窃笑亲友至于絶交疾病连年人皆相传爲已死饥寒并日臣亦自厌其余生岂谓草芥之贱微尚烦朝廷之纪录开其恫悔许以甄收此盖伏遇皇帝陛下汤徳日新尧仁天覆建原庙以安祖考正六宫而脩典刑百废具兴多士爰集弹冠结绶共欣千载之逢掩面向隅不忍一夫之泣故推涓滴以及焦枯顾惟效死之无门杀身何益更欲呼天而自列尚口乃竆徒有此心期于异日
　　乞常州居住表【苏轼】
　　臣轼言臣闻圣人之行法也如雷霆之震草木威怒虽甚而归于欲其生人主之罪人也如父母之谴子孙鞭挞虽严而不忍致之死臣漂流弃物枯槁余生泣血书词呼天请命愿囘日月之照一明葵藿之心此言朝闻夕死无憾【中谢】臣昔者尝对便殿亲闻徳音似防圣知不在人后而狂狷妄发上负恩私旣有司皆以爲可诛虽明主不得而独赦一从吏议坐废五年积忧薫心惊齿髪之皆变抱恨刻骨伤皮肉之仅存近者防恩量移汝州伏读训词有人材实难弗忍终弃之语岂独知免于缧絏亦将有望于桑榆但未死亡终见天日岂敢复以迟暮爲叹更生侥觊之心但以禄廪久空衣食不继累重道逺不免舟行自离黄州风涛惊恐举家重病一子丧亡今虽已至泗州而资用罄竭去汝尚逺难于陆行无屋可居无田可食二十余口不知所归饥寒之忧近在朝夕与其强顔忍耻干求于众人不若归命投诚控告于君父臣有薄田在常州宜兴县粗给饘粥欲望圣慈许于常州居住又恐罪戾至重未可听从便安辄叙微劳庶蒙恩贷臣先任徐州日以河水浸城几至沦陷臣日夜守捍偶获安全曽防朝廷降勑奬谕又尝选用沂州百姓程棐令购捕凶党致获谋反妖贼李铎郭进等一十七人亦蒙圣恩保明放罪皆臣子之常分无涓埃之可言冒昧自陈出于竆廹庶几因縁侥幸功过相除稍出覊囚得从所便垂念臣受性刚褊赋命奇竆既获罪于天又无助于下怨仇交积罪恶横生羣言或起于爱憎孤忠遂陷于疑似中虽无愧不敢自明向非人主独赐保全则臣之微生岂有今日伏惟皇帝陛下圣神天纵文武生知得天下之英才已全三乐跻斯民于仁寿不弃一夫勃然中兴可谓尽善而臣抱百年之永叹悼一饱之无时贫病交攻死生莫保虽凫雁飞集何足计于江湖而犬马盖帷犹有求于君父敢祈仁圣少赐矜怜臣见一面前去至南京以来听朝防干冒天威
　　公由黄州移汝州未到上此表朝奏入夕报可时元丰八年也
　　谢宣召入院表【蘓轼】
　　诏语春温再命而偻使华天降一节以趋在故事以尝闻岂平生之敢望省循非称愧汗交深窃以视草之官自唐爲盛虽职亲亊秘号爲北门学士之荣而禄薄地寒至有京兆椽曹之请岂如圣代一振儒风非徒好爵之縻兼享大烹之养玉堂赐篆仰淳化之弥文寳带重金佩元丰之新渥旣厚其礼愈难其人而臣以空疎冗散之材衰病流离之后生还万里坐阅三迁不缘左右之容躐处贤豪之上此盖防遇皇帝陛下生资文武天祚圣神虽亮隂不言尚隐髙宗之徳而访落求助已启成王之心首择辅臣次求法从知人材之难得采虚名而用臣敢不益励初心力图后效才不逮古虽慙内相之名志常在民庶免私人之诮
　　谢兼侍读表【苏轼】
　　叨承新命祗服训词薄技已竆旧恩未替【中谢】伏念臣志大而才短论迂而性刚以自用不囘之心处众人必争之地不早退缩安能保全是以三年翰墨之林屡遭飞语再岁江湖之上粗免烦言岂此身愚智之殊盖所居闲剧之致臣之自处何者爲宜而况讲读之司帷幄最近分章摘句则何以报非常之知因事献言又必贻前日之患虽仰恃天日之照实常负氷渊之虞恭惟皇帝陛下大徳庇民小心顺帝虽天覆地载以圣不可知爲神而日就月将以学而不厌爲智曲收旧物以广多闻臣敢不职思其忧本无分于中外欲报之徳誓不易于死生
　　杭州谢上表【苏轼】
　　入奉禁严出膺方面皆人臣之殊选在儒者以尤荣【中谢】伏念臣受宠逾涯积忧成疾既思退就于安养又欲少逃于满盈仰荷至仁曲从微愿江山故国所至如归父老遗民与臣相问知朝廷辍近侍爲太守盖圣主视天下如一家鞭朴未施争讼几絶臣之厚幸岂易名言此盖伏遇太皇太后陛下天地之仁贤愚兼取日月之照邪正自分每包函其惷迂欲保全其终始兄弟孤立尝亲奉于徳音死生不移更誓坚于晩节
　　元祐四年公以论事爲当轴所恨恐不见容累章请郡除龙图阁学士知杭州未行谏官言前相蔡确知安州作诗借郝处俊事讥太皇太后议迁之岭南公密疏若薄确之罪则于皇帝孝治爲不足若深罪确则于太皇太后仁政爲小累谓宜皇帝置狱逮治太皇太后出手诏赦之宣仁心善公言而不能用公出郊用前执政恩例遣内侍赐龙茶银合慰劳甚厚谢赐对衣金带马表【苏轼】
　　汉官三服已分密丽之珍唐监八坊复下权奇之骏拜嘉甚宠省已何功伏念臣受材迂疎赋命寒蹇幼师季路止服缊袍长慕少游欲乗下泽目重金之耀神惊四牡之良俯仰自维周章失次此盖伏遇皇帝陛下忧勤黎庶寤寐儁贤故损廐车之储以广英雄之彀致兹孱陋亦被宠光臣敢不求称于衷益鞭其后薄徳盛服当戒维鹈之篇强力安邦庶几有駜之颂
　　四六话云子瞻幼年见欧阳公谢对衣金带表而诵之老苏曰汝可拟作一聨曰匪伊垂之而带有余非敢后也而马不进至爲颍川因有此赐用爲谢表后爲兵部尚书又作谢衣带表畧云物生有待天地无穷草木何知冒庆云之渥采鱼鰕至陋借沧海之荣光虽若可观终非其有四六至此涵造化妙旨矣颍州到任谢表【苏轼】
　　攴郡责轻未卽满盈于小器丰年事简非徒饱暖于一家览几席之溪湖杂簿书于鱼鸟平生所乐临老获从【中谢】伏以汝颍爲州邦畿称首土风备于东北人物推于古今宾主俱贤盖宗资范孟博之旧治文献相续有晏殊欧阳脩之遗风顾臣何人亦与兹选此盖伏遇皇帝陛下丕承六圣总揽羣英生知仁孝之全学识文武之大谓臣簮履之旧物尝沗帷幄之近臣奉事七年崎岖一节意其忠义许国故暂召还察其老病畏人复许补外置之安地养此散材更少勉于桑榆誓不忘于畎亩
　　元祐六年公自杭召还爲吏部尚书未至以弟辙除右丞欲与兄同备侍从不听公在翰林数月复以谗请外乃以龙图阁学士出知颍州
　　谢驾幸太学表【苏轼】
　　辇囘原庙旣崇广孝之风幄次儒宫复示右文之化礼行一日风动四方【中谢】臣闻五学之临三代所共盖天子不敢自圣而盛徳必有逹尊在汉永平始举是礼虽临雍拜老有先王之规而正坐自讲非人主之事岂如允哲退托不能奠爵伏兴意黙通于先圣横经问难言各尽于诸儒恭惟皇帝陛下文武宪邦聪明齐圣大度同符于艺祖至仁追配于昭陵爰举旧章以兴盛节臣早尘法从久侍经帏永矣驰诚想闻合语于东序斐然作颂行观献馘于西戎
　　谢赐歴日表【苏轼】
　　迎日推防虽曰百王之常后天奉时惟我二后之徳伏读诏旨灼知圣心【中谢】伏以嗣岁将兴旧章毕举三朝受海内之图籍七月陈王业之艰难冬有祁寒知民言之可畏阳居大夏识天道之至仁故于颁朔之初更下布新之诏恭惟太皇太后陛下视民如子以国爲家振廪劝分人自忘于艰岁消兵去杀天必报之丰年臣敢不省事清心贵农时之不夺思患预备期岁计之有余庶竭微诚少禆洪造
　　谢失觉察妖贼放罪表【苏轼】
　　盗发所临守臣固当重责罪疑则赦圣主所以广恩自惊废逐之余犹在愍怜之数伏念臣早蒙殊遇擢领大邦上不能以道化民逹忠孝于所部下不能以刑齐物消奸宄于未萌致使妄庸敢图僣逆原其不职夫岂胜诛况兹沟渎之中重遇雷霆之谴无官可削抚已知危至于捕斩羣盗之功乃是邻近一夫之力靖言其始偶出于臣虽爲国督奸常怀此志而因人成事岂足言劳勉自列于涓埃庶少寛于斧钺岂谓荡然之泽许以勿推收惊魄于散亡假余生之晷刻退思所自爲幸何多此盖伏遇皇帝陛下舞虞舜之干示人不杀祝成汤之网与物求生其间用刑本不得已稍有可赦无不从寛务在考实而原情何尝记过而忘善益悟向时之所坐皆是微臣之自贻感愧终身论报无地布衣蔬食或未死于饥寒石心木肠誓不忘于忠义
　　到惠州谢表【苏轼】
　　仁圣曲全本欲畀之民社羣言交撃必将致之死亡尚荷寛恩止投荒服【中谢】伏念臣性资褊浅学术荒唐但信不移之愚遂成难赦之咎迹其狂妄久合诛夷方尚口乃竆之时盖擢髪莫数其罪岂谓天幸得存此生此盖伏遇皇帝陛下以大有爲之资行不忍人之政汤网开其三面舜干舞于两阶念臣奉事有年少加怜愍知臣老死无日不足诛锄明降徳音许全余息故使豗尵之马犹获盖帷觳觫之牛得违刀几臣敢不服膺严训托命至仁洗心自新没齿无怨但以瘴疠之地魑魅爲邻衰疾交攻无复首丘之望精诚未泯空余结草之忠绍圣初御史论公掌内外制日所作词命以爲讥斥先朝遂以本官知英州未到再贬宁逺军节度副使惠州安置
　　到昌化军谢表【苏轼】
　　并鬼门而东骛浮瘴海以南迁生无还期死有余责【中谢】伏念臣顷缘际防偶窃宠荣曾无毫髪之能而有丘山之罪宜三黜而未已跨万里以独来恩重命轻咎深责浅此盖伏遇皇帝陛下尧文炳焕汤徳寛仁赫日月之照临廓天地之覆育譬之蠕动稍赐矜怜俾就竆途以安余齿而臣孤老无托瘴疠交攻子孙恸哭于江边已爲死别魑魅逢迎于海上宁许生还念报徳之何时悼此心之永已俯伏流涕不知所云
　　绍圣四年公谪授琼州别驾昌化军安置遂寄家于惠州独与幼子过渡海
　　苏公诸表言迁谪处涙与声下然到底忠鲠无一乞怜语可谓百折不囘者矣洪景卢因论昌黎潮州表而轩轻二公实爲确论
　　谢除中书舎人表【苏辙】
　　越从左史擢领西垣口出命书身叅法从深念山林之迹本无富贵之心闻命若惊固辞不获【中谢】伏念臣生本西蜀家世寒儒学以父兄爲师贫无公卿之助私有求于禄养辄自力于文词慨然东游无以上逹际防仁祖访求直言策语猖狂恃圣神之不讳考官怪怒恶悴直之非宜孰知牾俗之言特被爱君之诏感激恩遇遂忘死生莫酬国士之知适有私门之祸未塡沟壑重廹饥寒时于道途望见神考一封朝奏夕闻召对之音众口交攻终致南迁之患生虽不遇尝辱顾于二宗时不见容势殆滨于九死厄竆自致黾勉何言敢云衰病之余复被宠光之幸此盖伏遇太皇太后陛下母慈均覆坤徳无私欲以任姒之明躬行尧舜之道肆求多士以遗成王耆老毕防于朝廷耕筑不遗于林莽遂令防擢猥及空疎冯唐已衰犹愿云中之往贡禹虽老未忘封事之勤譬如木之在山生则荷恩而死无所怨水之于地行则润下而止不敢辞臣之事君义亦如此欲报之意非言所殚
　　公应制科时仁宗春秋髙公虑或倦于勤因极言得失而于禁廷之事尤切对入考官胡宿以爲不逊请黜之仁宗曰以直言召人而弃之天下其谓我何宰相不得已置之下等除商州军事推官以养亲不赴服阕除河南推官张文定知淮阳辟爲学官授齐州掌书记改著作佐郎复从文定签书南京判官坐兄轼以诗得罪谪监筠州酒税五年不得调移知绩溪县哲宗立以秘书省校书郎召迁右正言二年迁中书舎人
　　贺擒鬼章表【苏辙】
　　天网虽寛久而必获神理助顺叛者自亡曽是偏师之出疆遂闻元恶之授首诸戎震叠西鄙肃清【中贺】伏惟太皇太后陛下天覆四方坤载万物好生之徳发于自然柔逺之功覃于无外昆虫草木咸知此心天地鬼神隂相其业顾西蕃之遗种孤累圣之鸿私顷在熈宁之间诱陷思立之众置而不问犹觊知恩爵秩兼隆赐予不絶而乃潜结西夏攻围南川焚荡伤夷动以万计发掘驱虏不可数知筑据临洮傲睨天讨当宁太息念疆场之无辜诸将激昻知背诞之不赦兵刃既接凶党奔亡临冲未施壁垒自破老羌夺气白首就擒卽听槛车之行以正藁街之戮乃者拓防小丑慿恃解仇之谋猖狂大言隂蓄窥边之计唇亡则齿知难久臂解则肩不自持料其破胆之余塞无日信矣得天之助本于爱物之诚臣等镇抚无功黾勉备位幸依干羽之化庶覩兵革之藏欣戴之心倍万伦等
　　苏长公论鬼章事与范忠宣相左毕竟范议爲优次公未尝附防一语其见髙于长公
　　谢除龙图阁学士御史中丞表【苏辙】
　　视草禁中旣极儒臣之选专席朝右复膺忠告之求兼延阁之宠名増南司之荣观退循浅拙徒积兢危【中谢】伏以仁圣在宥五年于今恭俭无爲四方称治然而矫枉之过苛吏适去而寛弛相寻革故之难敝事虽除而条纲尚紊民贫未可经逺吏窳难于责功是谓守成之难宜有厉精之实幸台纲之一举措国是于无疑如臣才力之微强勉何及此盖伏遇太皇太后陛下徳惟主善政贵日新闵风俗之惰媮审词说之忠佞知逆耳之利行察逊志之多非是以度越儁贤收掇微贱然臣迂愚之实砥砺莫加顚沛之余衰罢日甚言之无补昔已效于谏垣文不适时比复陈于翰苑恩深莫塞才短奚爲惟有事君之小心每欲终身于直道折而不屈盖蓬蒿之自然晦而犹鸣亦鸡鹄之常性志效捐躯之报未知授命之晨拜伏在廷俯仰增愧
　　元祐五年公使契丹还有此除
　　分司南京到筠州谢表【苏辙】
　　愚守一心漫无趋避岁更三黜始悟愆尤【中谢】伏念臣家传朴学仕偶圣时本无意于功名徒自勤于翰墨因时乏使亟尘言事之班窃食无功复预闻政之列才经九岁遍歴要途人心忌其超迁天意恶其盈满扪心自省事犹可追任意直前罪所从出惟闇故不明利害惟拙故不达几微以至罪积如山命轻若髪荐经弹击虽九死以犹轻黜守幽遐累千里而爲近今兹责分留务弃置陋邦不亲吏民许追思其过咎稍霑禄秩俾粗免于饥寒人微固无可言恩深继之以泣自违天日分委泥涂朝无爲言恩出独断此盖伏遇皇帝陛下法天广覆配地兼容虽雷霆之震惊与雪霜之严冽未始絶物之命要在厚民之生故兹贱微犹得陈述臣之自取本复何言顾惟兄弟二人迭相须爲性命江岭异域恐遂隔于存亡况复坟墓阔疎父子离散若臣家之忧患实今世之孤竆静言思之谁可告者惟有自投于君父庶几有冀于生全泣血书词叩阍仰诉生有捐躯之日死存结草之诚
　　雷州谢表【苏辙】
　　谪居江外已阅三年再斥海滨通行万里罪名旣重威命犹寛【中谢】伏念臣性本朴愚老益顽鄙连年骤进不知盈满之爲灾临出妄言未悟顚危之已至命微如髪衅积成山比者水陆奔驰雾雨烝湿血肉星散皮骨仅存身锢陋邦地竆南服夷言莫辨海气常昏出有践蛇茹蛊之忧处有阳淫隂伏之病艰虞所廹性命岂常念咎之余待尽而已伏惟皇帝陛下仁齐尧舜政述祖宗日月之明无幽不烛天地之施有生共霑怜臣草木之微念臣犬马之旧未忍视其殒毙犹复许以生全臣虽弃捐尚识恩造知杀身之何补但没齿以无言
　　绍圣初哲宗起李清臣爲中书舍人邓润甫爲尚书左丞二人久在外不得志稍复言熙丰事以激怒哲宗防廷试进士清臣撰策题卽爲邪说公疏谏哲宗览奏以爲引汉武方先朝不恱落职知汝州居数月元丰诸臣皆防于朝再责分司南京筠州居住三年又责化州别驾雷州安置
　　代李諌议谢免罪表【苏辙】
　　倾者昧于周防自贻谤讟聪明坐照善恶俄分【中谢】伏念臣幼服官箴惟知勤瘁老膺朝寄但守朴忠讫无他长以报殊遇力小任重常自知其不任势薄地寒果大招于浮议烦言初起卒莫自明孤迹多危已甘永弃赖圣神之不惑察诬罔之无根不劳辩明自获昭洗此盖伏遇皇帝陛下天鉴在上物无遁形坤厚兼容人获安处知拙直之多怨怜衰朽之易摧不见瑕疵曲全终始感幸之切涕泗交流重念臣昔事先朝虽更烦使衰门无振起之望没齿绝荣华之心自防选揄遂歴华近初无左右之助惟恃日月之明入领要权出分重鎭况复弟昆之菲薄并叨侍从之清华蒙国厚恩如臣有几未能消于谤口实有累于知人每自省循谓宜废黜尚窃方州之寄益明眷奬之深敢不勉励疲驽要粉身而后已训勑子弟期累世以无忘过此以还未知所措
　　代陈州张公安道谢批答表【苏辙】
　　老病旣至昏耄及之恩泽未移抚存若此感幸虽切启处未宁【中谢】伏惟皇帝陛下覆育万物体乾坤之不遗容养羣臣犹父母之曲尽始终爱怛左右保全虽或迂疎无用之才加以羸老难任之日犹未忍弃俾获偷安徳厚恩隆感深涕陨然念臣结髪从宦出身事君遭遇圣明有犬马自效之志酣豢爵禄无山林独往之心矫世求名旣非所愿要君自鬻尤不忍爲诚以病势侵凌理难勉强伏自去岁初涖宛丘风热交攻面目几废四陈诚请未赐允从贪冒宠光朋友之所讥笑隳弛条教吏民之所厌憎逮此干闻出于窘廹岂可复贪荣命不畏多言而况南都有先臣之敝庐留台固遗老之清职在臣不爲遂废于国亦谓无嫌病而得闲斯人情之至愿退之以礼知主眷之愈隆天髙听卑得请乃已张文定知陈州公两爲其属奏草多公代笔
　　代张安道乞致仕第二表【苏辙】
　　老而求退岂以爲名病而得闲本其至愿飞章自乞诚意未孚特蒙赐书勉以就职【中谢】臣闻引年去位事君之旧章懐禄忘归人臣之深戒自昔不得谢者在礼虽或许之然皆庙堂注意之臣疆场折冲之任邦家倚以爲重神人赖以爲安留之者旣自有词居之者诚亦无愧是以礼存权制人绝间言未闻退处闲官坐糜厚禄窃此异数晏然偷安伏念臣早事三朝晩遭兴运首被拣防与闻几微贪恋圣明岂有竆已徒以宠禄盈满惧速顚隮筋力衰罢理难勉强幸縁旧典敢固自陈伏惟皇帝陛下量极乾坤徳隆父母因至诚之勤请杜无名之误恩念臣平生粗守亷隅耻于侥幸使臣今日得安分限卽是恩私区区寸诚得请乃已
　　代张安道乞致仕第三表【苏辙】
　　诚发于中一言可信恩加望外再请未从顾惟衰朽之年久窃尊荣之寄虽蒙异眷敢以自安【中谢】臣闻事君之礼少壮不敢不勉行已之义老病不可不归壮而不勉则失忠老而不归则忘耻今臣心力衰退手足支离谢事之期已逾三岁祈天之请盖又累年况复同列之间比多得请而去独臣言辞浅陋未足以囘天势力孤单中无与爲地茍遂盘桓顾宠俯仰怀慙志不克伸没有遗恨伏惟皇帝陛下至诚乐善多士克生元首股肱自足名世奔走先后未尝乏人岂臣去留足爲轻重徒以遗簮可念遂忘朽弊之难堪老马尚存不知驱驰之弗逮致之顚覆之地恐非爱惜之宜故宠臣以尊名不若使臣得全亷耻之爲贵厚臣以重禄不若使臣得守分限之爲安凡厥保全之余斯皆圣明之赐力陈危恳尚冀必从
　　代司马丞相进稽古录表【黄庭坚】
　　窃以九州四海一日万几将察知民物之性情盖布在文武之方策虽歴年多而举其大要则用力少而见夫全功恭以皇帝陛下富有春秋弭宁方夏念始终典于学于缉熙单厥心延登老成亲近劝讲发论语章句探经萟之同归诵寳训丁宁宪祖宗之不易本有如是实惟滥觞惟稽古尧舜之旧章惟信史春秋之成法髙山可仰覆辙在前其兴亡在知人其成败在立政或当艰难之运而不能师用贤智或有恻隐之意而无以照知忠邪载籍之编患乎太漫鉴观之主力不遐遑敢用芟夷畧存体要由三晋开国迄于显徳之末造臣既具之于歴年图自六合爲宋接乎熈宁之始元臣又着之于百官表若乃威烈丁丑而上伏羲书契以来对越神人可用镜悉从论纂皆有依凭总而成书爲稽古录二十巻因仍书局缮写奏篇兹冒昧以上陈助聪明之逺览恭惟太皇太后陛下定九鼎以守天下之公器乗六龙以御古今之正权思齐之功启佑圣学过物之济燕及宗祧至于法弊于凉而改爲官非其人而变置御戎之策中下措国之势安危据旧以鉴新去彼而取此陶成万化柬在两宫七庙垂无疆之休微臣与不朽之业
　　越州谢上表【元绛】
　　易帅峤南方深危惧分符浙右特荷保全仰服恩章惟知感涕伏念臣习知忠谊窃慕功名歴事三朝行将四纪向自北垂之漕就更南越之麾蒙临遣以丁宁敢遑安而留滞载驱长陆甫及半涂忽闻羽檄之音谓有龙编之警横水明光之甲得自虚声云中赤白之倡爲危事边萌扰动朝听震惊况在守臣敢愆奔命风驰南海已久见于吏民日逺长安盖未闻于章奏仰烦宵旰咨及臣邻谓防塞之急人且择才而代戍驱车万里虚出玉关之门乗驷一麾幸至防稽之邸尚兼方面弥畏人言此盖伏遇皇帝陛下法道曲全等天丕冒以臣更事绵久备歴四方之勤知臣立朝最孤逈无一介之助涣然休命付畀价藩臣敢不训旅以严安民以静庶希乐易之治仰补熙隆之时衔赐不赀论生爲补
　　王公四六话云元厚之久作藩郡后闻侬智高余党冦二广移知广州而所传乃妄改知越州谢表云云用李徳裕献替记伐刘稹李石令中人石元贯奏横水明光之甲曵地何由取他徳裕曰从伊十五里精兵必须破却此贼后所传果妄
　　知亳州谢上表【刘攽】
　　齿髪衰暮藩鎭防繁据非所安荣以爲惧昔者圣门高弟方六七十则所愿爲汉世诸儒至二千石谓之宦逹盖量力审已虽小邦实曰才难逢辰慕君在有道不容徼幸此所以前哲言志区区其若彼后贤受禄振振焉在兹况如愚臣本缘末学粤尘仕路不弃昌时曁沗分符遂更三郡曹爲近辅非复自桧之讥鲁并泰山仍有变齐之旧至于涡谯名壤淮楚近郊犹龙之所诞生眞圣是焉临幸大朝景亳无武汤之上仪迎年执期格帝鸿之纯贶民俗旣富官守维严岂伊戆愚猥叨寄任邈逾涯分高视曩先密焉自思仍有余宠兽鞶换旧仅逾期月之淹隼斾越疆才倍宿舂之费此盖伏遇皇帝陛下圣神妙算睿智极深廓久照于容光溥太和于播物流形品彚黙化陶钧致是小材预膺荣遇谨当布宣诏防尽瘁官箴爲身愚谋虽冀不殆于知止报国本愿尚谢余生于自然誓殒百身勿渝一志
　　知襄州谢上表【刘攽】
　　脱身谪籍緤组近藩仰荷恩华不胜感惧臣早者滥承人乏出假使车材非所长力不自料黾勉岁月孤负选抡是所谓斗筲之才何暇论绳墨之外然惟利术至广巧者有余果闻系踵之后人略取析毫之上第泾以渭浊故常畏于后生李代桃僵窃自悲于薄命遽辱黜幽之典实由旣往之愆浮舟江湖托身瘴疠无复自新之望长怀永弃之忧不谓明诏发中湛恩逮下俾复乗轩之宠仍加分虎之荣情同更生感惟出涕此盖伏遇皇帝陛下离明广照干度并容绍庭之初方勤心于陟降思皇之际亦代匮于细微以是孱愚得从甄叙谨当勉求民瘼恪佩官箴犬马之心以劳力故能有养桑榆之景虽已者尚冀无渝
　　攽字贡父敞之弟也熙宁中尝爲京东转运使后吴居厚代之能奉行新法致财赋乃追坐攽废弛监衡州盐仓哲宗初起知襄州表中泾渭桃李等句盖指此
　　定州谢上表【吕公着】
　　尸荣右府无裨庙算之竒假守中山复当阃制之重戴恩爲惧防命以行遄届郡封恪宣条诏伏念臣降才谫薄植性懦愚学术不足以稽五谋之疑识虑不足以筹千里之胜特以百年旧族荷累圣不赀之恩一介微躯辱主上非常之遇夤缘宠渥更践清华晩收疎外之孤踪擢賛微几之要务奉天光而咫尺被圣诲之丁宁谓臣世服近僚有均休共戚之义察臣傍无厚援绝背公死党之嫌曲示优容俾思报效顾驽骀之难强嗟蒲柳之易衰久预枋司积有妨贤之畏洊祈麾寄更图陈力之方伏遇皇帝陛下体虚静以储神极高明而尽下俯矜素悃特霈俞音惟定武之奥区据朔陲之重地尚叨付委靡卽弃捐仍进叙于文阶且兼华于秘殿并将厚意増贲旧臣况臣夙侍轩墀实司枢筦凡治军经武之要洎守塞御戎之宜日炙睿谋备观宸断逮兹临遣得以遵承谨当细大必躬夙宵弥励进不敢希功而生事退不敢弛备以旷官期不玷于误知庶少酬于鸿施公着字晦叔夷简之子元丰五年以同知枢宻院事出知定州
　　衡州盐仓谢上表【刘挚】
　　议令献言知典刑之无赦原心观过荷仁圣之有容贷其余生处以善地伏念臣禀生艰拙遭世盛明学不能竆理而知几材不足趣时而适变晞名涂以旅进滥文馆之末游和铅何功索米逾岁间承人乏偶摄椽于中堂旋误圣知使备员于宪府仍职书林之旧就行御史之中始自愚臣前无故事方陛下继承于五圣而国朝平治者百年力勤肯获之田大解不调之瑟搜防羣材而审以器使变化百度而旷然日新臣于此时职在言路誓殚忠义敢避势权宁以孤暌讦切咈众而危身不忍从容唱和负恩而速进狂愚自信裨益无方故宿官之日几何而瞽言之罪非一至于均民而弛役因之率戸而出泉虽虑始乐成者愚人之不知然损下益上者先王之大戒辄条十害冀补万分议臣见讥以爲败谋而乱化清衷独见知其有责而尽言不狥以诛止容其去褫台阁之二职置潇湘之一涯有禄食使之存全有职事可以报效衔恩载幸揣分增忧此盖伏遇皇帝陛下察臣孤忠全国大体不惜骩一夫之法庶几留众正之门谨当上体恩仁期于必报下坚节义死而不渝挚字莘老熙宁中爲监察御史里行以论新法安石欲窜之岭外神宗不听谪监衡州盐仓先是仓吏与纲兵奸利相市盐中杂以伪恶挚悉意检视弊减十七父老目爲学士盐
　　南京谢上表【曽肇】
　　以儒懦而辞将符以亲嫌而避边要颇识事君之义敢干留令之诛仰赖圣明俯矜诚请旣逃罪戾仍获便安伏念臣无所取材粗知向道虽险阻艰难备尝之矣而造次顚沛必于是焉以平生寡偶而少徒故临事易危而多畏昨祈外补聊避烦言未容墨突之黔遽改并门之帅且节制方面号爲儒者之荣率先戎行正是人臣之分便当卽路讵敢怀私但以任非所长力有不逮矧兄弟之孤立擅将相于一时中惧满盈外虞谗间再沥吁天之恳终蒙易地之优维陈宋之奥区首东南之甸服周流二国俯仰十期何幸衰年复寻故歩望千门之宫阙识三后之衣冠合抱干云或异时之拱把峩冠束带多前日之佩觽所愧薄材曽微惠政下孤民望上误国恩此盖伏遇皇帝陛下舜智兼容尧仁徧覆初无心于予夺皆因物之短长是致孤生与叨平施无轻民事方竭力于兹辰茍利公家誓捐躯于异日
　　肇字子开巩布之弟也元祐中尝出知应天府徽宗初爲翰林学士布拜相引故事避禁职拜龙圗阁学士出知陈州歴太原应天府扬定二州
　　贺上传国寳表【曽肇】
　　受命之符爲时而出自天之祐维圣是承方拜贶于大庭遽均恩于率土官师动色海防蒙休臣闻夫国玺之有去来犹周鼎之有轻重好治而恶乱舍昏而卽明顷自有唐之衰荐更五代之季伏而不发殆且百年忽尔自归将传万世所以表祖宗积累之庆告社稷灵长之休在圣与仁宜昌而夀恭惟皇帝陛下沉潜廸哲刚徤好生参天地以成能垂子孙而作则果有神物是贻皇家固将配甘露以纪元岂止拟芝房而度曲臣职专守土志切慕君讲称寿之仪阻陪下列奏升中之颂故侯方来
　　元符元年正月咸阳民段义得玉印一纽上之诏翰林学士承防蔡京等辨騐五月朔御大庆殿受天授传国受命寳行朝防礼班徳音于天下减罪囚一等徒以下释之以义爲右班殿直赐绢二百疋六月朔改元
　　谢谏议大夫表【张舜民】
　　方安谪籍忽对锋车入瞻八彩之秀毫进与七人之上列窃闻明主临政而愿治先王爲官而择人号曰梓材取其器使若夫谏争之任政惟侍从之人地宻而选清秩卑而望重其所以起居言动则与史官相表里其所以弹诃风察则与台宪同戚休始则专弼人主之违今乃泛论天下之事乃者药石不进鳬雁仅存仗马一鸣茅茹不已岂谓大明之东出廓然睍雪之曰消鼓之以惠风润之以膏泽东竆海峤北浃江湘脱禁锢者何翅二千人计水陆则不止一万里死者伤嗟之不及生者扶匐以来归昔居辅弼之崇谋谟帝所终作蛮夷之鬼弃掷道傍古先未之或闻毕竟不知其罪敢望桑榆之晩景获依日月之末光招魂于楚水之涯拭目于云台之表手摭西日口诵离骚齿髪摧頽谩索太仓之米衣裳顚倒惊闻长乐之钟此乃伏遇皇帝陛下上当天心下厌人望见机不俟终日从谏甚于转圜变通得之神宗寛大类乎仁祖岂止刍荛之被赏将令泉壤以衔恩率是以行爲国何有敢不激昻暮气缉理空文乗白马而伏青蒲试图来效饿西山而蹈东海期免后艰
　　张舜民字芸叟邠州人元丰中有事西夏环庆帅髙遵裕辟掌机宜文字王师无功有得舜民军中诗上闻者坐谤讪谪监彬州酒税元祐中以司马光荐歴秘书少监元符中罢职徽宗立擢谏议大夫坐元祐党安置商州舜民尝有诗曰一夜蛙声不暂停近如相和逺如争信知不爲官私事应恨疎萤彻夜明讥当时持论各有所主也
　　谢赐恤刑诏表【李清臣】
　　徒孥颂系交手传懽甿闻音相趋动色雷风鼔舞律吕和平属在守臣惟知防命切惟歴代之爲政莫若本朝之恤刑承平几百四十年覆养方二三万里徳如天地日月恩及草木虫鱼尚虑府县狴牢官曹卒吏诵司空城旦爲业习柱后惠文之风喜作烦苛私行惨刻或致孤竆无告疾痛不聊是颁诏教之丁宁申谕州邦之长守使之网罗寛大櫺槛疏通日与凉酏时视药物比周王之扇暍殆又过之虽夏后之泣辜亦止如是此盖恭遇太皇太后陛下睿慈燕裕仁治醇醲尊居九重之深周念四海之逺谓圣世不专以刑爲天下王者常欲以恩结民心仰宁八室之光灵垂庆亿年之统祚臣敢不奉行上意秪率外臣
　　李清臣字邦直魏人韩魏公闻其名以兄之子妻之尝草魏公行状神宗见之曰良史才也召爲国史编脩官歴官通显起身竆约能以俭自持然志在利禄一意欲取宰相绍圣初廷试进士发策首爲绍述之论国是遂变然与章惇曽布不协率爲所陷竟不如愿以死　宋时制度如此宜其深得民心今郡邑长吏不可不三复斯篇
　　建宁军节度使谢表【吕惠卿】
　　备严近之选而抵非常之愆当清明之朝而罹甚重之谴孽乃自作咎将谁归伏念臣起自诸生暗于大道持启之闻而欲轻于事变信呻吟之得而希挂于功名分旣过逾理宜顚越矧先帝有爲之始乃羣臣效愿之时辄先要津以阂贤路虽预讨论者三四事而参几务者一二年凡是蠧国害民之由实臣懵学误朝之致岂亦下流之所处更令众恶以皆归偶失当时士师之刑难逃今日司直之论尚蒙善贷未置严诛特从四裔之迁以正三凶之比衰疲逺谪人皆知其难堪亲爱生离闻者爲之太息伏惟皇帝陛下天仁自得圣孝光充抚弓劒之遗藏每加凄怆顾庙堂之旧物宁不尽伤特罪悔之至深犹典刑之爲屈龙鳞凤翼已绝望于攀援虫臂防肝一防心于造化涕逐言出莫知所从
　　语语伏案可谓奸人之雄
　　尚书省谢车驾临幸表【林希】
　　天台肇建具崇喉舌之司帝车下临増重陛帘之寄非常之举视古无伦恭惟皇帝陛下天纵多能日新盛徳刬除众弊裁制万微考先王之董治官立尚书以政为本纪纲条理见微防于新书剏作规模别牧司于着位盖虑之积年而成于兹日闻诸前世而验于方今忽纡清跸之传罙耸鸿都之观且北辰居极外环象斗之宫而黄道所经旁及积星之位瞻威颜于咫尺被法语之丁宁勑以在公退而交儆分曹帅属灿然周典之文望辇拜恩陋彼汉郎之叹矧复宗藩旅进禁从相趋凡获侍于宸逰皆预窥于圣作欢声载溢庆荣遇于一时信史备书流美谈于万世臣等叨膺重任久负明恩顾懐备位之慙第剧逢辰之幸敢忘策励期称宠临
　　希字子中绍圣初章惇尝曰司马光作相用苏轼掌制所以能鼓动天下安得斯人而用之或荐希用爲中书舍人许以执政希亦久不得志自司马光吕公着以下数十人之制皆极丑诋至以老奸当国隂斥宣仁读者忿叹希一旦草制罢掷笔曰败了名节矣已又怨惇而与曽布比罢知亳州　驾幸尚书省必神宗时事本纪不载
　　谢赐春衣表【鼂补之】
　　勾萌毕发庆赐可行土牛久饰于送寒籥未歌于迎暑乃眷造庭之愿爰开在笥之良肆有等差均于覆被恭惟皇帝陛下宜人布政育物爲功卉皮自适于隂阳氄毨同和于天地既陶无外之化亦霑咸若之恩织篚乱流岂惟加五百里之逺女工同燎故复半三十日之收矧是具僚与之同体适及风雩之后大颁帑帛之珍君赐足荣不叹无衣之七王章有分庶逃终褫之三誓各糜捐以图报称
　　补之字旡咎济州钜野人逈之族孙也十七从父官杭州作七述谒通判苏轼轼先欲有所赋叹曰吾可以阁笔矣举进士试开封及礼部别院皆第一元祐中以荐除秘书省正字章惇当国出知齐州坐实录失实降通判应天府又贬监处信二州酒税徽宗初召还党论起出知河中府大观末出党籍起知连州改泗州卒
　　免右仆射表【韩忠彦】
　　申宠命以自天荣非意及措微躬而无地愧与忧并仰冒眷衷歴陈危恳切以君臣同体取象于元首股肱上下交孚相视如腹心手足所以代天工而理物故能熙帝载以奋庸自昔御临尤艰考愼惟徳业之兼茂乃邦家之有光伏念臣学无他长材止近用不爲诡随以狥众但知直道以事君遭遇圣时未隳素业賛陪机政惟任孤忠墙髙每惧于疾顚绠短固难于深汲更冒非常之宠深虞可畏之言矧今蠧萌未消国是虽一事有可否必分年号而得行臣无忠邪槩指朋类而皆废西方师老而财匮斗米至于千钱北道河溃而民流十室几于九去大霈更新而犹多禁锢宿逋虽减而尚困追偿方欣大有爲之时乃用不世出之士岂兹绵薄能副详延伏望皇帝陛下奋独断之明广佥谐之访旁求不间于庶位图任况多于旧人采擢微才收还成命誉归明主名器不轻以假人谤息愚臣负乗免闻于致冦
　　忠彦琦之子元祐中知枢宻院事哲宗亲政更用大臣言者争言垂帘时事忠彦言昔仁宗始政当时亦多讥斥章献时事仁宗恶其近薄下诏戒饬陛下能法仁宗则善矣出知定州徽宗立拜尚书左仆射封仪国公与曽布不协出知大名府又以复废后爲罪再降大中大夫怀州居住
　　代范忠宣公遗表【李之仪】
　　臣闻生则有涯难逃定数死之将至愿毕余忠辄留垂尽之期仰凟盖髙之听【中谢】伏念臣赋性拙直禀生艰危忠义虽得之家传利害率同于人欲未始茍作以干誉不敢患失以营私盖尝先天下而忧期不负圣人之学此先臣所以教子而微臣资以事君粤自治平擢爲御史继逢神考进列谏垣荏苒五十二年首尾四十六任分符拥节持槖守边晩叨宥宻之求再席钧衡之寄遇事辄发曽不顾身因时有爲止欲及物固知盈满之当戒弗思祸衅之隂乗万里风涛仅脱江鱼之葬四年瘴疠几从山鬼之游忽遭睿圣之临朝首图纤介之旧物复官易地遣使宣恩而臣目已不明无复仰瞻于舜日身犹可免或能亲奉于尧言岂事理之能谐果神明之见啬未获九重之入觐卒然四体之不随空慙田亩之还上负乾坤之造犹且强亲药石贪恋岁时傥粗释于沉迷或稍纡于报效今则膏肓已逼气息仅存泉路非遥圣时永隔恐叩阍之靡及虽结草以何爲是以假漏偷生刳心沥恳庶皇慈之俯鉴亮愚意之无他臣若不言死有余恨伏望皇帝陛下清心寡欲约已便民达孝道于精微扩仁心于广逺深绝朋党之论详察邪正之归搜抉幽隐以尽人材屏斥竒巧以厚风俗爱惜生灵而无轻议边事包容狂直而无易逐言官若宣仁之诬谤未明致保佑之忧勤不显本权臣务快其私忿非泰陵实谓之当然以至未究流人之往愆悉以圣恩而特叙尚使存殁犹汚瑕疵又安得未解疆场之严几空帑藏之积有城必守得地难耕凡此数端愿留圣念无令后患常轸渊衷臣所重者陛下上圣之资臣所爱者宗社无疆之业茍斯言之可采则虽死而犹生泪尽词穷形留神逝
　　范忠宣公传云疾革以宣仁后诬谤未明爲恨呼诸子口占遗表命门生李之仪次第之其畧云云凡八亊建忠靖国改元之旦受家人贺明日熟寐而卒李之仪传云坐爲范纯仁遗表编管太平　苏文忠公集赐右仆射范纯仁辞免不允批答云吾闻之乃烈考曰君子先天下之忧而忧后天下之乐而乐虽圣人复起不易斯言卿将书之绅铭之盘盂以爲一言而可以终身行之者欤则今兹爰立之命乃所以委重投艰而已又何辞乎与此表皆用文正语
　　谢复官表【邹浩】
　　万里投荒岂生还之敢望九重独断俄意外以蒙恩感激哀怜纵横涕泪伏念臣最爲固陋全昧几微有言辄至于妄陈虽死不足以塞责上赖圣人之救物特寛司冦之严刑但复窜于遐方姑使省其往咎惟昭潭之可畏与新州而不殊形影自随朝夕难保昏昏瘴雾信爲提耳之师兀兀愁居因得致身之道惟忠惟孝无古无今命虽甚于垂丝心已期于结草不谓仅存之瘦骨忽还将绝之惊魂旣获免于拘挛遂亟谐于定省名蠲罪籍品复文阶在拭之非常皆觊觎之莫及此盖伏遇皇帝陛下道弥天覆徳盛春生千龄光御于丕图万物率由于和气绍隆先烈坐抚太平曲囘进日之明旁烛戴盆之下谓裕陵长肓赐之第而除教官谓哲宗保全矜其愚而屈常法召从五岭之表端遇六龙之飞擢于不次之中曽是惟新之数肆令甄叙俯及孤危臣敢不因险阻艰难之备尝念身体髪肤之再造益坚夙志遥瞻北极之尊长与老亲共祝南山之寿精诚所贯髙厚必知
　　邹浩字至完常州晋陵人哲宗时爲右正言时章惇独相威虐震赫浩所言每触其忌已而立刘贤妃爲后浩极谏惇诋其狂妄削官爵羁管新州徽宗立召还复爲右正言
　　贺进筑表【唐庚】
　　臣某言准进奏院报四月初七日泾原路合熙河环庆秦凤路人马出寨状天都山进筑西安州天都临羌寨了当至五月初九日分屯讫者四路云屯如入无人之境三城鼎峙坐收不战之功华夏懽腾蛮夷震慑【中贺】臣窃以要荒之叛服系乎制驭之是非有蠢西羌久羁天讨当元丰之愿治将议剪除逮元祐之偷安务从姑息养成其恶以迄于今属神圣之嗣兴起师徒而进筑逺攻近取日削月侵城堙渐逼其腹心刁斗相闻于巢穴天都形胜旣归掌握之中灵武势孤自有唇亡之惧积年之冦指日可平恭惟皇帝陛下仁勇兼资徳刑相济震文王之一怒所以安民体成诵之四征终于成徳神武不杀上兵伐谋故能旬月之间大复祖宗之地不疾而速惟断乃成臣猥以空疎误蒙委寄振衣踊跃欣闻三捷之音拜手懽呼阻上万年之寿
　　唐庚字子西具澜编中子西诗最工于属对今撮其警句于此如云手香柑熟后髪脱草枯时精力防书觉情怀举盏知翻泥逢暗笋汲井得飞梅竹根收白叠木杪得黄封云隂哭鸠妇池溢走鱼苖十年驹局促万事燕差池七言如云就使眞能去竆鬼自量无以致钱神此去只堪犀首饮向来都是虎头痴至今无奈曽孙稼几度虚占少女风
　　谢赐柑表【失名】
　　聘礼旣陈祝帝龄于紫阙恩华固异赐僊实于公邮方厥包未贡之期捧兹徳维馨之赐天香满袖染湘水之清寒云液盈盘挹洞庭之余润梓里岂遑于遗母枫庭切愿于献君感徳滋深喻言罔旣
　　崇宁三年大辽贺生辰使至赐柑有此谢表
　　谢讲和赦表【岳飞】
　　武胜定国军节度使开府仪同三司湖北京西宣抚使兼营田大使臣岳飞上表言今月十二日准进奏院递到赦书一道臣已卽恭率统制领将佐官属等望阙宣读讫观时制变仰圣哲之宏规善胜不争实帝王之庙算念此艰难之久姑从和好之宜睿泽诞敷舆情胥恱【中谢】窃以娄敬献言于汉帝魏绛发策于晋公皆盟墨未干顾口血犹在俄驱南牧之马旋兴北伐之师盖出言不衷要盟无信莫守金石之约难充谿壑之求图蹔安而解倒垂犹之可也顾长虑而尊中国岂其然乎恭惟皇帝陛下大徳有容神武不杀体干之徤行巽之权务和众以安民乃讲信而脩睦已渐还于境土想喜见于威仪臣幸遇明时获观盛事身居将阃功无补于涓埃口诵诏书心有慙于军旅尚作聪明而过虑徒懐犹豫而致疑谓无事而请和者谋恐卑辞而益币者进臣愿定谋于全胜期收地于两河唾手燕云终欲复雠而报国誓心天地当令稽颡以称藩
　　持此议论岂能一日安于高宗之朝哉盖公不灭敌桧且灭公天固定之公亦自知之矣不能学张俊辈偷取冨贵于臣敌之世也
　　谢除礼部尚书兼翰林院学士表【周必大】
　　宗伯缀文昌之坐已高曵履之班翰林依蕐盖之星向玷演纶之直当圣王谨持于公器独遇臣常愧于私人臣窃考自古豪英之才旋观当今文学之士或抑厌草茅之下或陆沉州县之中瞻城南尺五之天致身无路想玉阶方寸之地通籍几人况乎出入禁严周旋侍从论思献纳日迩清光衣被服乗岁叨徽数向匪负一时之望安能符众论之公如臣者学不足以知方才不足以应务家壁四立甘爲竆陋之民君门九重敢起跻攀之念而臣亲逢圣作首奉诏除简知特厚于儒臣奬擢徧更于华贯官益崇而效寡禄愈富而报微左降固宜右迁何有恐拜便蕃之命叠加优异之恩帅属春官光贰卿之旧次摛文禁苑添四命之新荣焕寳带以章身饰绣鞯而华骏正使实兼数品尚虞称塞之难矧伊初乏寸长何意超逾之甚周章就列俯仰怀惭此盖伏遇皇帝陛下道协舜华志恢禹迹明明在上虽洞照于羣情浩浩其天每包涵于万类宁稍捐于爵秩恐或弃于菲葑遂致凡才亦尘显仕臣敢不悉其思虑称是宠褒号令文章期助汉家之制讨论润色勉希郑国之贤茍逭素餐岂醻造
　　必大字子充庐陵人孝宗朝两入翰林几六年制命温雅周尽事情爲一时词臣之冠
　　福建到任谢表【陆游】
　　咸造在廷甫遂朝宗之愿奉使有指遽叨临遣之荣大造难名余生曷报【中谢】伏念臣幺然薄命起自竆阎偶以元祐之党家获与绍兴之朝士眞人有作景运方开适当宁叹息人才之实难顾一时豪杰号召而未至首蒙引对面锡殊科遭逢稀阔之知耸动迩遐之听岂期蹇薄旋困沉绵卒繄全度之恩俾获退藏之分侵寻半世转徙两川三爲别乗之行再沗专城之寄五十之年已过非复壮心八千之路来归怳如昨梦敷陈浅拙应对参差惟遣黜之是宜岂超迁之敢望此盖伏遇皇帝陛下道兼伦制泽被堪舆念臣流落有年尚未除于狂态怜臣驰驱无地空窃抱于愚忠顾虽末路之孤踪犹玷外台之高选臣谨当力思守道深戒瘝官礼乐逺有光华旣大逾于素望靖共好是正直庶少答于鸿私游以漏言出通判防州本传但云后累迁江西常平提举不言爲福建何官
　　江西到任谢表【陆游】
　　疏恩趣召靡待一人之言改命遣行犹备四方之使丹衷欲叙雪涕先倾【中谢】伏念臣禀资迂愚立身羇藐偶窃犁鉏之余暇妄窥述作之渊源累然自力于简编老之将至过矣见称于流辈转而上闻顷入对于燕朝实亲承于睿奬然而异恩赐第弗由塲屋之选抡特防造廷非出公卿之论荐已分亟投于闲散岂期重累于生成此盖伏遇皇帝陛下立贤无方用人唯已一洗拘挛之积弊广收魁杰之遗才施及妄庸亦蒙省录甫停追诏还畀使旜凡曰自结于上知皆俾无蹈于后宫海岳之内纤尘坠露何所用之父母之爱幼子童孙蔑以加此驱驰入境感惧塡膺重念臣朴学守株孤身吊影素乏蚍蝣螘子之助孰爲轮囷蟠木之容怆余日之安归抱微诚而永叹方天子建中和之极用告成功虽太史近卜祝之间亦思自效尚凭长育不遂弃捐所愿预草汉家检玉之文【阙】　遽同尧民撃壤之作刳肝自诉伏锧何辞疾痛【阙】　仰而呼天誓靡求于世俗斋戒沭浴可以事帝冀终望于清光
　　皆俾无蹈于后宫一本作谄此句不可解
　　严州到任谢表【陆游】
　　穿延和之细仗面咫尺天佩新定之左符秩二千石叨尘过分感惧交懐【中谢】臣闻明主恩深书生命薄唐帝之知李白一官不及于生前汉皇之念相如遗槀徒求于身后况如臣辈莫望昔人猥缘一技之卑尝缀百僚之末虽簮笏久违于昕谒乃姓名犹在于渊衷乗传来归两奉召还之防怀章欲上亟蒙趣对之荣亲降玊音俯怜雪鬓劳其久别盖宠嘉近侍之所宜勉以属文实临遣守臣之未有兹盖伏遇皇帝陛下睿谟冠古英断如神肆笔成书千载独高于圣学刺经作制诸儒絶企于清光以臣夙被化于明时怜臣未废书于晩岁将激昻其素志故阔畧于往愆臣敢不戴使愚使过之恩念有社有民之寄憇棠隂而听讼期无坠于家声及戍而代归尚少酬于君赐
　　游本传云过阙陛辞上谕曰严陵山水胜处职事之暇可以赋诗自适表中勉以属文云云盖指此丞相率文武百僚贺寿皇正旦表【陆游】
　　道妙浑成太极着两仪之本天端更始三朝受万国之归庆集有邦驩腾率土【中贺】恭惟至尊寿皇圣帝陛下濬哲稽古清明在躬握干符阐坤珍难名荡荡之徳系唐统接汉绪诞受丕丕之基以海宇之富而蹈巢由高世之风以父子之亲而行尧舜旷代之事迨此献岁发春之日实繄考图数贡之时史册増华搢绅太息臣等幸承睿奬获覩昌期鹓行毕集于大庭共喜威顔之近龙衮恪趋于小次更知荣养之尊
　　进大学衍义表【眞徳秀】
　　汗竹虽厪何补圣经之奥食芹欲献误蒙天语之温以十年纂集之勤欣一旦遭逢之幸【中谢】惟大学设八条之教爲人君立万世之程首以格物致知示竆理乃正心之本推之齐家治国见脩已爲及物之原曽子之传独得其宗程氏以来大明厥防迨师儒之继出有章句之昭垂臣少所服膺晚而知趣谓渊源逺矣实东鲁教人之徽音而纲目灿然乃南面临民之要道曩叨侍从论思之列适当奸防蒙蔽之时念将开广于聪明惟有发挥于经术使吾君之心炳如白日于天下之理洞若秋毫虽共鲧杂进于虞朝岂魑魅能逃于禹鼎不量菲薄欲效编摩遽罹三至之谗徒结九重之恋旣投闲而置散因极意于研精畎亩不忘君每惓惓于报上藩墙皆置笔几兀兀以竆年首剟圣贤性命道徳之言旁采古今治乱安危之迹必提其要皆聚此书凡诸老先生之讲明粗加该括于君子小人之情状尤极形容载瞻海岳之崇深期效涓埃之裨补兹盖恭遇皇帝陛下干旋坤转日就月将于缉熙殚厥心基命遹隆于成后念终始典于学逊志克迈于商宗方将切磋琢磨而笃于自脩定静安虑而进于能得事欲明于本末理期贯于精粗适稡成编冒尘清燕止其所止愿益加止善之功新以又新更推作新民之化
　　理宗即位徳秀屡进鲠言弥逺谋撼之给事中王墍始驳徳秀所主济王赠典侍御史莫泽等交章劾之落职罢祠弥逺死上亲政召爲戸部尚书乃以衍义进上欣然嘉纳
　　权户书谢表【眞徳秀】
　　十连窃宠愧藩阃之罔功一札遄归叨地官之晋长班躐陪于践斗惧深重于履氷伏念臣素守朴忠滥膺廸简曩被初元之召首跻迩服之荣自退屛于山林浸逖违于轩陛忧时之髪益白恨去国之十年恋阙之心如丹敢忘君于一饭间蒙起发再玷承流皂盖分符氊复还于旧物青冥授钺绣行沗于故乡曽坐席之未温忽赐环之已及方躬览宏开于公道而彚征毕萃于羣贤敢图孤迹之漂流亦辱清朝之记录且民部周司徒之任岂惟稽户口之版图顾尚书古纳言之官盖实专喉舌之枢要误拜演纶之渥冒陞曵履之华退省驽疲曷胜螡负兹盖恭遇皇帝陛下干刚天徤畜徳日新亲庶政以励精大明黜陟临百官而昭徳洞别忠邪念臣尝参紫槖之联知臣精厉素丝之节趣还近缀俾侍清光臣敢不期称隆私勉坚初志生财有道虽慙源流本末之知事君非欺愿竭献纳论思之效
　　江东漕到任谢表【眞徳秀】
　　两螭夹侍久防近班四牡载驰叨分剧郡假中秘隆儒之宠爲外台将指之光望过所期感深以惕伏念臣才非适用幸有逢辰属汉廷更化之初首唐室登瀛之选金銮夜直承宻命者六期玉陛晨趋对清光于再稔凡吮墨濡毫之士皆振缨峩弁其间吏责旣稀所愿优游于迩列主恩未报宁忘眷恋于本朝其如亲闱喜惧之年当谨人子凊温之职辄援公辅辞翰林之请庶几潘岳奉板舆之懽分太守之符日需成命出少府之节遽冒殊恩怀章而过里门阅宿而临封部敬卜中和之节重宣寛大之书轺传初驰旄倪争覩谓朝廷所以辍柱下之史盖圣主将以惠江右之民因博采于风谣颇究知其疾苦以垂罄之家而困追需之目以屡歉之岁而多流徙之人官无定证之簿书里有难平之徭役文移星火不胜胥史之诛求牒诉邱山半爲赋租之繁重兴言及此勿救可乎辄殚朝夕之咨诹兼课公私之缓急赋难遽省盍渐损赋外之征民未易苏当先去民间之蠧切自量其绵薄恐终负于选抡伏遇陛下洪造曲成大明溥照念臣志存将母俾获便于防甘知臣学本爱人欲稍观其政事肆加邃职仍畀重权臣敢不以阜俗爲阜财之方以恱民爲恱亲之本灌输所仰愧无鞭防之能撙节是先敬佩玉音之训
　　眞徳秀字希元建之浦城人宁宗嘉定中爲起居舍人数言事不讳时史弥逺用事方以爵禄縻天下士徳秀慨然谓刘爚曰吾徒须急引去使庙堂知世亦有不肯爲从官之人遂力请去出爲秘阁脩撰江东转运副使
　　以奉祠再除知泉州到任谢表【眞徳秀】
　　奉祠居里每勤北极之瞻进职守藩复沗南州之寄甫临旧服恪布寛条臣闻天道至仁风霆无竟日之怒圣君大度山林鲜终弃之才韩安国起于徒中柳宗元用于贬所皆爲长史盖値明时微臣乏汉唐二子之能陛下守祖宗万年之法昨者金华之入侍温然玉色之下询曷尝因諌以罪人自愧格君之无术方抨弹交上独亮狄山之愚迨渥宥一颁尽洗元城之玷何啬于议罚而乐于用恩庸见九重之本心不忍一眚而弃物旣班次对又秩殊廷没齿饭疏夫亦奚憾建牙作屛则匪所期敢图朱旛皂盖之华仍莅紫帽清源之境念昔先帝付臣此州玩愒三年不闻善最侵寻半世复见遗民属当公私凋弊之余不胜上下煎熬之急七邑而二爲煨烬十室而九乏盖藏禁旅云屯军饷每难于宿饱宗藩日茂俸缗半出于凿空自省迂疎苦爲经理幸遇陛下道心渊静徳性昭融不以防恱爲爱君故畧臣畴昔批鳞之谴不以聚敛爲体国故取臣平时求牧之长畀以旧封责其来效臣昔犹将父今独擕孥禄弗逮于养亲志惟专于报上拊摩疮痏冀邦人生意之复还培溉本根爲圣朝元气之一助
　　宁宗时徳秀尝以右文殿脩撰知泉州有惠政理宗卽位歴礼部侍郎直学士院屡进鲠言上虚心开纳弥逺益惮之讽台諌以徳秀论济王赠典劾之落职罢祠绍定五年进徽猷阁再知泉州迎者塞路深村百岁老人亦扶杖而出城中欢声动地
　　谢宣召入学士院备顾问表【眞徳秀】
　　来从南服未宣民叛之劳召寘北扉猥被宸纶之宠光生里巷荣动簮绅切观列圣之用人惟待词臣而加礼盖于言语文章之外责其论思献纳之忠或虽忤防而暂闲终必弃瑕而复用脩除翰院在环滁出守之余轼侍禁庭亦赤壁归来之际加岁月则其文老涉变患则其虑长乃登邃严以备顾问如臣者才华弗竞戅拙自将掌先皇帝内制者六年每惭越爼迨陛下初元之再命竟许循墙以驱驰州县之频且放废山林之久见闻寖少艺业益荒结茅屋于云边以甘终老瞻玉堂于天上若隔前生敢云白首之重来误辱清衷之亲简获玷久虚之选几成三入之荣恭遇陛下肆笔成文解弦更化志孚羣听欲下山东之书念在边陲或访河西之事必有端良之彦以充供奉之班奚取臣愚俾承人乏臣敢不益坚晚节思答隆知赐宫锦而嘉草诏之能虽非敢望卽金镜而摘任贤之要知所自新
　　弥远旣死上始亲政以显谟阁侍制知福州召爲户部尚书改翰林学士知制诰徳秀在理宗朝凡再入学士院详此表语意盖福州以后事也
　　除刑部尚书谢表【方岳】
　　祈父王之爪牙久负临边之寄尚书国之喉舌遽尘司宪之班恳避无从叨逾已甚臣切以班固志刑法兼存兵甲之缮脩臯陶作士师曰惟冦赋之奸宄盖二者相爲于表里而四夷正赖于鞭笞乃咨分梱之臣兴闻司臬之事繄此责则重矣非其人而谓何伏念臣受国厚恩遭时多事当其南牧旣不能折遐冲以寝虏谋戒尔西征复不能歼羣丑以敌王忾乌幕虽云宵遁祠狐尚复昼嘷奚有微劳肆兹懋渥此盖恭遇皇帝以并包立皇极以惩劝兴人心谓赏僣及淫固难私于八柄然功疑惟重顾何忧于一官遂令孤外之踪亦玷文昌之选臣敢不相爲尝胆独有捐躯突厥通不习文已莫辞于宪部马伏波虽已老誓当死于边城
　　贺耕籍表【失】名
　　青坛祗祓严万乘以尊临黛耜爰兴举三推而躬劝欢传华旦风动绵区窃以籍乃借民周雅述载芟之训冕而从事戴经垂秉耒之辞不惟敦厐淳固于是乎成抑亦醴酪粢盛由此而出考之往牒具有明文故孝武颁诏于东郊章帝亲廵于怀县岂止一时之称美实爲十古之流光挺上圣之中兴脩缛仪而肇举凡居涵覆孰不欣愉恭惟陛下大徳时乗多能天纵尽挽云间之河汉洗空天下之干戈南北交通书文混一肆念黎元之众未知稼穑之艰爰择元辰用勤终亩丕显先农之祀于昭重谷之诚千耦其耘伫庆康功之卽万邦无怿永歌嗣岁之兴臣叨守偏方幸观盛事书颁一札已闻天语之叮咛麦秀两岐愿继前贤之彷佛
　　贺河清表【失名】
　　后祗秩祀适陈母事之仪坎徳开先时荐河清之瑞表非常之景贶昭至感之精通凡在见闻孰不欣忭伏惟陛下诞扬基命钦率谟得虞帝之执中体成汤之秉哲人文焕而允穆圣风衍而普和名山旣升集四灵而爲畜万物咸赖顾行苇而不伤恬淡宅中雍容垂拱天鉴丕徳启眞箓以合符民戴上庥奄神区而望幸讲求茂实俯询佥同増脩邓上之宫竚发襄城之驾威仪浸盛兼商辂以齐驱福应骈臻岂汉鼎而专美惟域中四大地得一以攸宁天生五材水润下而爲利稽九河之旣导冠四渎以称尊抱睢壤以萦廻合汾源而奔注舟师振楫几汨于泾泥川后静波俄澄于江练连银汉而共色侔浪井以成文三门缓激箭之流百丈见纤鳞之戏荡邪却秽挹之无逊于甘泉荐洁明馨用之可资于酒实千年之庆防同万世以延鸿臣等将事严祠获观丕应顾缙绅之士已拜于封章止旬浃之间又窥于列奏愿示在庭之著作式昭希代之殊祥
　　贺平宋表【孟祺】
　　臣巴延等言国家之业大一统海岳必明主之归帝王之兵出万全蛮夷敢天威之抗始干戈之爰及迄文轨之防同区宇一清普天均庆钦惟皇帝陛下道光五叶统接千龄梯航日出之邦冠带月支之国际丹崖而述职奄瀚海以爲家独此宋邦弗遵声教谓江湖可以保逆命舟楫可以敌王师连兵负固逾四十年背徳食言难一二计当圣主飞渡江南之日遣行人乞爲城下之盟逮凯奏之言还辄奸谋之复肆拘囚我信使忘乾坤再造之恩招纳我叛臣盗涟海二城之地我是以有六载襄阳之讨彼居然无一介行李之来祸旣出于自求怒致闻于斯赫臣肃将禁旅恭行天诛爰从襄汉之上流复出武昌之故渡藩屏一空于江表烽烟直接于钱塘尚无度徳量力之心乃有杀使毁书之事属庙谟之亲禀谓根本之宜先乃命阿喽罕取道于独松董文炳进师于海渚臣与阿珠安塔哈等沗司中阃直指僞都掎角之势旣成水陆之师并进常州一破列郡传檄而悉平临安爲期诸将连营而毕防彼极竆蹙迭出哀鸣始则爲称侄纳币之祈次则有称藩奉玺之请顾甘言何益于实事率锐旅直抵其近郊召来用事之大臣放散思归之卫士堀强心在四郊之横草都无飞走计竆一片之降幡始竪其宋国主率诸大臣已于二月初六日望阙拜伏归附讫所有仓廪府库封籍待命外臣奉扬寛大抚戢吏民九衢之市肆不移一代之繁华如故兹惟睿算卓冠前王视万里爲目前运天下于掌上致令臣等获对明时歌七徳以告成深切龙庭之想上万年而爲寿更陈虎拜之词
　　孟祺字徳卿符离人巴延伐宋爲行省谘议迁郎中巴延雅信之每诣阙政无大小祺并裁决之宋平巴延奏祺前后功多晋嘉兴路总管佩虎符行未久解官归卒谥文襄
　　徽钦入金大受挫辱有昬徳重昬之封防古于瀛国不闻有此艺祖仁厚太宗锲薄之报也天道好还夫岂欺我
　　进授时厯经厯议表【杨桓】
　　协时正日国政之大端章往考来厯书之明验一或失应众所共瞻岂天运之靡常始人爲之未宻昔称作者初匪一家其始也莫不精微未几则旋闻踈阔盖由年拘积算日括周分不知闚测以考眞率多傅防以求合必欲行于永久岂容失之毫厘幸当累洽之辰共仰同文之治事加详覈法贵变通钦惟宪天述道仁文义武大光孝皇帝陛下政顺隂阳徳齐穹壤烛消息盈虚之理得裁成辅相之宜爰命文臣若稽乾象昼则考求实晷夜则揆度中星察气朔之后先定躔离之朓朒精思宻索讨本穷原革前人茍简之规成盛代不刋之典其爲要防具载成书所有授时歴经三巻立成二巻转神注式一十三巻厯议三巻已缮写成二十一册随表上进干冒天威不胜惶惧震越之至
　　杨桓字武子兖州人幼警悟读论语书寝章慨然立志由是终身未尝昼寝由教授召爲太史院校书郎奉勑撰仪表铭歴日序文词典雅
　　进实录表【王恽】
　　典谟述尧舜之功令名显著方册布文武之政义问宣昭粤自汉隋及夫唐宋咸有信史以贻后来况大业丰功震今耀古惟深善述首议丕扬洪惟世祖皇帝仁孝英明睿谋果断爰从潜邸有志斯民植根榦而佐理皇纲聘耆徳而讲明治道始平大理再驾长江过化存神有征无战迨其龙飞滦水鼎定上都革弊政以维新扩同仁而一视规模宏远朝野清明内则肇建宗祧创设台省脩举政令登崇俊良外则整治师徒申严边将布扬威徳柔服蛮羌加以圣无不通明靡不烛守之以勤俭朴素养之以慈惠雍和收揽权纲综覈名实赏罚公而不滥号令出以惟行万彚连茹羣飞入彀削平下土统正中邦慕义向风声教实朔南之曁梯山航海职贡无遐迩之殊方且开学校而劝农桑考制度而兴礼乐国号体乾坤之统书画焕奎璧之文罄所有而醻战功不待计而救民乏听言择善明徳缓刑敛福锡民遇灾知惧得洪范惟皇之理过周宣脩政之勤以致时和岁丰民安吏职盖帝徳克周于广运故至公均被以无方可谓文致太平武定乱畧继一祖四宗之志兼三皇五帝之功开天立极者三十五年立经陈纪者二万余事以谦让弗遑于备纪故纂脩未至于成书钦遇皇帝陛下寅绍诒谋厉精图治亟览观于成宪思遹骏于先声深诏下臣俾爲实录宅心宗祏凝孝羙墙开馆局而増置官僚勑羣司而大防图籍编摩旣富搜访加详采摭于时政之编参取于起居之注张皇初槀増未见于罕闻承奉纶音俾蠲繁而就简俯殚管见仰体宸衷尽畧虚文一存实事其飨防征伐文物典章粲焉列三代之英蔚尔开万世之业与夫才徳孝亷之士忠良奸佞之臣版图生齿之繁财赋畜牧之盛仅依条据粗致无遗今具所脩成世祖皇帝实录二百一十巻事目五十四巻圣训六巻凡二百七十巻谨缮写爲二百七十帙用黄绫夹复封全随表上进臣等沗备台司幸膺盛典顾惟载笔才何有于三长勉进芜辞虑庶几于一得冒渎圣听不胜惊惶
　　王恽字仲谋卫州汲县人元贞元年以翰林学士纂脩世祖实录因集圣训六巻上之卒谥文定
　　经筵官进职谢恩表【虞集】
　　圣作稽古知崇效天开筵肆讲于前经当宁屡烦于明诏垂宪万世一新经纬之文有臣十人并拜便蕃之赐独兴睿断创始明时伏惟昔者明王不以天纵而自圣本之先哲式资道揆以开人故伏羲则画于河图神禹锡畴于洪范凡将图治愼在求闻盖帝王传授之精布乎方册而古今治乱之迹可以鉴观爰咨博洽之材用广聪明之识然守职业者特见诸政事之着惟事啓沃者先端其心术之微故兹旷典之行实重眞儒之寄必经业可以发圣贤之蕴必器能可以相礼乐之成必养徳之全素防孚信必至诚之积可致感通茍非其人不称兹选而臣等性本固陋学尤迂疎守其师说之遗仅不忘其章句及转国人之译粗可逹其性情所谓材有限而道无竆心欲言而口不逮犹重昔人之叹况乎臣等之愚是故设醴上尊敷氊广厦旣极询谘于累岁蔑闻补报之微功敢谓能自得师坐而进道更锡官联之重俾专诵说之司虽窃恩荣愈増忧责兹盖伏遇皇帝陛下以乾坤之徳爲徳以尧舜之心爲心无一念不在于民生无一事不遵于祖宪遐方毕服犹虞水旱之爲灾羣贤在朝尚恐俊良之攸伏必合二帝三王之至盛以登四方万国之太平下收末于刍荛禆益涓埃于山海臣等敢不力循古训各尽微衷非先王之法不敢言冀必由于正路虽末世之事不敢避庶有戒于前车尚劝九歌用称万寿
　　虞集字伯生允文五世孙父汲侨居崇仁已而避兵岭外少从母杨氏口授论语孟子左传欧苏文通其大义泰定初迁秘书少监自是岁尝行经筵之制取经史用国语汉文两进读集爲反覆古今名物之辨以通之晋翰林直学士帝方向用文学集承顾问必委曲尽言或随事规谏出不语人谏或不入归家悒悒不乐家人见其然不敢问也众患其知遇日隆相与摘其文词爲讥讪天子察其有自故不能中伤卒年七十七世称邵庵先生














　　四六法海巻四
　　钦定四库全书
　　四六法海卷五　　　　　明　王志坚　编为晋安王谢南兖州章【沈约】
　　臣以莱孱防无秀业依天宅照借海凭澜王爵早加藩麾夙树进不能闲诗西楚好礼北河退无以振采六条宣风万里懐惭起惧载溢心顔而皇明辉烛照被弥逺遂乃徙斾淮区迁金济服朱骖出邸青组临方瞻惟徴宠俯仰亡厝
　　此等文本无大异但以秀润胜人后人虽极力求胜而不可得故存之
　　为陈六宫谢章【江总】
　　恭膺礼命愧集丹缕之顔拜奉曲私愁萦翚羽之色鲁宫夜火伯媛匪惊楚榭奔涛贞姜何惧岂期日月腾影风云泻润遂复位崇九御声髙六列象服増华丹軿耀采何以弼佐王风克柔隂化兢惶竝集追想流荇之诗荷据相并遂失鸣环之节
　　上陆宣公奏议劄子【苏轼】
　　窃谓人臣之纳忠譬如医者之用药药虽进于医手方多传于古人若巳经效于世间不必皆从于巳出伏见唐宰相陆贽才本王佐学为帝师论深切于事情言不离于道徳智若子房而文则过辨如贾谊而术不疎上以格君心之非下以通天下之志但其不幸仕不遇时徳宗以苛刻为能而贽谏之以忠厚徳宗以猜疑为术而贽劝之以推诚徳宗好用兵而贽以消兵为先徳宗好聚财而贽以散财为急至于用人听言之法治边驭将之方罪巳以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使徳宗尽用其言则正观可得而复臣等每退自西阁即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼂董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开巻了然聚古今之精英实治乱之鉴臣等欲取其奏议稍加校正缮写进呈愿陛下置之坐隅如见贽面反复熟读如闻贽言必能发圣性之髙明成治功于嵗月文忠斯举即孔明为后主写申韩意盖起懦莫如厉疗昬莫如晰乃古人因病用药之意而孰知膏肓之不可起何也可为长叹
　　中和日谢恩赐尺状【白居易】
　　右今日奉宣赐臣等红牙银寸尺各一者伏以中和届节庆赐申恩当昼夜平分之时颁度量合同之令况以红牙为尺白银为寸美而有度焕以相宣逮下明忖度之心为上表裁成之徳庆泽所及欢心毕同臣等尘忝日深宠赐嵗至虽恩光下济咫尺之顔不违而尸素内惭分寸之功未效捧受愧畏倍万恒情谨具奏闻谨奏吕颂令狐楚各有谢赐春衣牙尺表盖唐时制度如此
　　为濮阳公泾源谢冬衣状【李商隠】
　　恩极解衣荣加降玺戴山未重负日非暄臣谬领藩垣适当戎狄唯凭庙算粗展军威絶塞猎回幸无警急髙烽火过但报平安直以地势多隂川形稍背三伏常闻于屏箑九秋寻讶于垂缯代马蹔嘶陇山无叶燕鸿未过泾水先氷是以每降王臣仍迂御笔缄封垂露宠锡御冬非玉女裁成即仙人织出徒惊在笥莫覩因针始顾孱微深惧不胜冠带旋防被服便如能执干戈遍逮军前歴霑麾下逹喜气而陈根复秀动欢声而蛰户潜开华楚成行曳娄塞路其山南宣歙三道大将等虽久居炎燠不惯严凝亦既更衣皆忘易地贾余勇而例思尽敌感鸿私而咸愿杀身各限征行不获陈谢
　　为中丞荣阳公谢借飞龙马送至府界状【李商隐】
　　右中使某奉宣恩防以臣赴任特借飞龙马一疋并鞭辔等送至京兆府界者臣谬奉恩荣出叨亷间岂期蹇步深轸皇慈特命内臣俾腾上驷梁悬蜀镫几覆吴鞍每多曳练之疑不假着鞭之力倐逾秦甸将复周闲照地回光瞻天送影长亭欲别未期东道而来双阙傥嘶愿附北风之思无任感恩恋阙言涕屏营之至
　　古者中丞出都上以一骑假之便为特恩今一介小人盗用伪符洋洋乘舆甚至以八人舁之此何为者也
　　为南承嗣上中书门下乞两河效用状【栁宗元】
　　伏以越败夫差多防稽纳官之子赵摧栗腹即长平死事之孤何者义烈之余色气猛厉上将效于国用下欲济其家声所以愤激凄怆常思致命者也某先父死难睢阳事存简册累降优诏荣及子孙爰自襁褓超升品秩肉食廪给未尝暂停顷守涪州属蜀西遘逆将至死命以尽夙心寝戈尝胆志愿未究防刀笔之吏寘以深文首级之差今复谁辨薏苡之谤不能自明犹赖旧勲谪居乐土食人力之粟守无事之官拳拳血诚无所陈露伏见明制兴师讨伐恒冀蔑尔小丑尚欲逋诛某材非古人志慕前烈愿得身当一队效死戎行竭平生之忠恳申幽明之寃痛抚劔心往发言涕零尝闻汉法有奋击匈奴者诸侯不得拥遏又况丞相总军国之重定廊庙之谋固当奬无所弃捐伏乞哀悯收抚以成其心
　　承嗣歴涪州刺史刘辟叛以无备谪永州　越语句践栖于防稽乃令于三军曰孤子寡妇疾疹贫病者纳官其子官仕也仕其子而教之廪以食之也代人进甆器状【栁宗元】
　　艺精埏埴制合规模禀至徳之陶蒸自无苦窳合太和以融结克保坚贞且无瓦釡之鸣是称土铏之徳器慙瑚琏贡异砮丹既尚质而为先亦当无而有用
　　负暄杂録云陶冶自舜时便有三代迄于秦汉所谓甓器是也末俗尚靡不贵金玉而贵铜甆遂有秘色窑器世言钱氏有国日越州烧进不得臣庶用故云秘色陆防诗九秋风露越窑开夺得千峯翠色来如向中宵盛沆瀣共嵇中散鬬遗杯乃知唐世巳有非始于钱氏按子厚此状可以补负暄之遗故録之奏弹曹景宗【任昉】
　　御史中丞臣任昉稽首言臣闻将军死绥咫步无却顾望避敌逗挠有刑至乃赵母深识乞不为坐魏主着令抵罪巳轻是知败军之将身死家戮爰自古昔明罸在斯臣昉顿首顿首死罪死罪窃寻獯猃侵轶蹔扰疆陲王师薄伐所向风靡是以徐淮献防河兖凯归东闗无一战之劳途中罕千金之费而司部悬隔斜临冦境故使狡虏凭陵淹移嵗月故司州刺史蔡道恭率励义勇奋不顾命全城守死自冬徂秋犹转战无穷亟摧丑虏方之居延则陵降而恭守比之踈勒则耿存而蔡亡若使郢部救兵微接声援则单于之首久悬北阙岂直受降可筑涉安唘土而巳哉实繇郢州刺史景宗受命致讨不时言迈故使猬结蚁聚水草有依方复按甲盘桓缓救资敌遂令孤城穷守力屈防威虽然犹应固守三关更谋进取而退师延颈自贻亏衂疆场侵骇职是之繇不有严刑诛赏安置景宗即主臣谨按使持节都督郢司二州诸军事左将军郢州刺史湘西县开国侯臣景宗擢自行间遘兹多幸指纵非儗获兽何勤赏茂通侯荣髙列将负担裁弛钟鼎遽列和戎莫效二八已陈自顶至踵功归造化润草涂原岂获自己且道恭云逝城守累旬景宗之存一朝弃甲生曹死蔡优劣如是惟此人斯有腼面目昔汉光命将坐知千里魏武置法案以从事故能出必以力锱铢无爽伏惟圣武英挺畧不世出料敌制变万里无差奉而行之实庙算惟此庸固理絶言提自逆胡纵逸久患诸夏圣朝乃頋将一车书慜彼司氓致辱非所早朝永叹载懐矜恻致兹亏丧何所逃罪宜正刑书肃明典宪臣谨以劾请以见事免景宗所居官下太常削爵土收付廷尉法狱治罪其军佐职僚偏裨将帅絓诸应及咎者别摄治书侍御史随遣续奏臣谨奉白简以闻
　　景宗字子震新野人梁武为雍州刺史景宗深自结附及起兵率五服内子弟三百人从军城平封湘西县侯天监二年为任昉所奏帝以功臣不问后又以功进爵为公
　　修竹弹甘蕉文【沈约】
　　渭川长兼淇园贞干臣脩竹稽首臣闻芟荑蕰崇农夫之善法无使滋蔓剪恶之良图未有蠧苖害稼不加穷伐者也切寻苏台前甘蕉一丛宿渐云露荏苒嵗月擢本盈寻垂防含丈阶縁宠渥铨衡百卉而与夺乖爽髙下在心每叨天功以为己力风闻籍听非复一涂犹谓爱憎异説所以挂乎严网今月某日有台西阶泽兰萱草到园同诉自称虽慙杞梓颇异蒿蓬阳景所临繇来无隔今月某日巫岫敛云秦楼开照干光普罔幽不瞩而甘蕉攅茎布影独见鄣蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同欵既有证据羌非风闻切寻甘蕉出自药草本无芬馥之香柯条之任非有松栢后凋之心盖阙葵藿倾阳之识凭藉庆防稽絶伦等而得人之誉靡即称平之声寂寞遂使言树之草忘忧之用莫施无絶之芳当门之弊斯在妨贤败政孰过于此而不除戮宪章安用请以见事徙根翦叶斥出台外庶惩彼将来谢此众屈
　　任昉有弹刘整范缜文沈约有弹王源文皆先摄左右及媒人等到台辩问明确而后以白简从事葢当时政体如此或云风闻言事起于武后朝此语信然此与防表皆近俳然实毛頴之嚆矢也
　　拜中军记室辞随王牋【谢朓】
　　朓闻潢污之水愿朝宗而每竭驽蹇之乘希沃若而中疲何则臯壤揺落对之惆怅岐路东西或以鸣邑况乃服义徒拥归志莫从邈若坠雨翩似秋蔕朓实庸流行能无算属天地休明山川受纳裒采一介抽扬小善故得舍耒场圃奉笔免园东乱三江西浮七泽契濶戎防从容防语长裾日曵后乘载脂荣立府廷恩加顔色沐髪晞阳未测涯涘抚臆论报早誓肌骨不悟沧溟未运波臣自荡渤澥方春旅翮先谢清切藩房寂寞旧荜轻舟反溯吊影独留白云在天龙门不见去徳滋永思徳滋深惟待清江可望归艎于春渚朱邸方开效蓬心于秋实如其簮屦或存衽席无改虽复身填沟壑犹望妻子知归揽涕告辞悲来横集
　　朓为随王子隆镇西功曹转文学子隆好词赋脁尤被赏长史王秀之以朓年少相动欲以啓闻朓知之因事求还笺辞子隆云云时荆州信去倚待朓执笔便成文无防易
　　为司徒赵国公谢皇太子寄诗牋【许敬宗】
　　无忌惶恐白内使荣阳夫人至防寄叹别五韵并垂示拟古一首踪开玉札炫目澄心行讽金声式歌且抃窃惟化成天下实系以导洪源体物缘情自风骚而绵列代莫不咸相祖述罕见生知伏惟殿下摛绚绍天含章挺睿温文表裕藻清汉于离晖丽则凝华缛春宫于博望乃以监守余暇俯贶清篇览夜月之流光降无私于逺客想悬旌之未巻察翘心于征斾加又作依依垂栁益怆边城鬱鬱中园偏伤逺塞殊私所被文防兼深词运理而防神气凌云而含粹五章间发若啓荣光之图六律相宣如觌奏金之字无忌幸从神武愧乏王粲之才忝降斯文益深吴质之恋无任感荷庆跃之至于是扣寂求音继震方之逸响披肝见意吐爝火之防光髙丽之役长孙无忌从征太子监国定州敬宗典机剧岑文本卒帝驿召敬宗以本官检挍中书侍郎掌诰令此牋是时作也
　　求自试啓【王融】
　　臣闻春庚秋蟀集相悲露木风荣临年共悦夫惟动植且或有心况在生灵而能无感臣自奉望宫阙沐浴恩私防迹庸虚参名盛列缨剑紫复趋歩丹墀嵗时归来夸荣邑里然无勤而官昔贤曽识不任而禄有识必讥臣所用慷慨愤懑不遑自安诚以深恩鲜报圣主难逢蒲栁先秋光隂不待贪及明时展悉愚効以酬陛下不世之仁若防诚获信短才见序文武吏法惟所施用夫君道含臣术无隐翁归乃居中自见充国曰莫若老臣窃景前修敢蹈轻节以冐不媒之鄙式罄奉公之诚抑又唐尧在上不防二八管夷吾耻之臣亦耻之愿陛下裁览
　　融以父宦不达弱年便欲绍兴家业啓齐武帝求自试
　　谢髙祖啓【袁昻】
　　恩降絶望之辰庆集寒心之日熖灰非喻荑枯未拟抠衣聚足颠狈不胜臣遍厯三坟备详六典廵挍赏罚之科调检生死之律莫不严五辟于明君之朝峻三章于圣人之世是以涂山始防致防风之诛酆邑方构有崇侯之伐未有缓宪于斮戮之人賖刑于酎罪之族出万死入一生如臣者也推恩及罪在臣实大披心沥血敢乞言之臣东国贱人学行何取既殊鸣鴈直木故无结绶弹冠徒借羽仪易农就仕往年滥职守秩东隅仰属龚行风驱电掩当其时也负鼎图者日至执玉帛者相望独在愚臣顿昏大义殉鸿毛之轻忘同徳之重但三吴险薄五湖交通屡起田儋之变每惧殷通之祸空慕君鱼保境遂失师涓抱器后至者斩臣甘斯戮明刑殉众谁曰不然幸约法之承解网之宥犹当降等薪粲遂乃顿开钳赭敛骨吹防还编黔庶濯疵荡秽入楚逰陈天波既洗云油遽沐古人有言非死之难处死之难臣之所荷旷古不书臣之所死未知何地
　　昻字千里顗之子齐末为吴兴太守梁武起兵州郡望风皆降昻独拒境建康平帝使李元履喻之敕曰袁昻道素之门世有忠节勿以兵威陵辱元履至昻亦不请降开门彻备而巳及至以为临川王防军昻啓谢云云帝答曰朕遗射钩卿无自外
　　谢随王赐紫梨啓【谢朓】
　　味出灵关之隂防珍玉津之澨岂徒真定归美大谷慙滋将恐帝台妙棠安期灵枣不得孤擅玉盘独甘仙席虽秦君传器汉后推餐望古可俦于今何答
　　谢随王赐左传啓【谢朓】
　　昭晰杀青近发中汗恩劝挟册慈朂下帷朓未睹山笥早懵河籍业谢专门説非章句庶得既困而学括羽莹其防心家藏赐书籯金遗其贻厥披览神胜吟讽知厚
　　谢勑赉地图啓【梁昭明太子】
　　汉氏舆地形兹未拟晋代方丈比此非妙匹之长乐唯画古贤俦之未央止图将帅未有洞该八薮混观六合域中天外指掌可求地角河源戸庭不出岂问千秋自识乌丸之地脱逢壮武方着博物之书
　　谢勑赉貂坐褥席啓【梁简文帝】
　　东瀛美毳不着马彪之仪北朔文茵岂问张敞所记隂炭既重寒井犹氷特降殊私温华曲被虽狐白千金织成千种李颁汉被杨降曹氊不足以髣髴洪慈连类圣泽
　　上皇太子圃讲颂啓【梁简文帝】
　　窃以舜韶始唱灵仪自舞陈律才宣风心竞蕚轻禽短叶尚识音光沐善欢心宁忘舞抃伏惟殿下体髙赜养道春禁牢笼文圃渔猎义河注意龙宫研心寳印云聚生什之才并命应王之疋探机析理怡然不倦朱华景月讵此忘罢属素藏晩节英初气霜竹浮隂风梧散叶从容雅论实防神纲经生多幸属此休世防蹰奉渥得备磐藩而黏蝇未防迷象不覊寳没醉衣珠沈勇额得闻胜善宁忘歌咏谨上圃园讲颂一首文惭绮发思阙雕英徒懐舞蹈之心终愧清风之藻冒昧呈闻追深赧汗谨启
　　谢赉扇啓【梁简文帝】
　　臣纲啓传诏饶僧明奉宣勑防垂赉细绫大文画栁蝉山扇二柄文均析缕香发海檀肃肃清风即令象簟非贵依依散采便觉夏室含霜饮露青蜩应三伏之修景羣飞黄雀送六月之南风蔽日垂隂薫泽慙采浮凉涤暑苹末愧吹圣人造物之巧俯萃庸薄王府好玩之恩于兹下被顶戴曲私伏増欣跃谨奉啓事谢闻谨啓
　　谢东宫赐裘啓【梁简文帝】
　　纲啓防赉豹裘一领降斯止谤垂兹信服物华雉毳名髙鷰羽纲才慙齐相受白狐之饰徳谢汉藩均黒貂之赐地巻朔风庭流花雪故以裾生惠气袖起阳春荷泽知慙瞻恩兴恋不任下情谨啓事谢闻谨啓
　　东宫上掘得慈觉寺钟啓【梁简文帝】
　　窃以白亭旧室絶显祯祥之气阙里故堂暂闻钟石之响犹复存诸良史污彼篆素岂如杏梁遗饰逥成绀殿椒墀昔处仍构宝阶啓彛钟于殊里记灵文于福地虽魏庙出玺鲁祠现璧固以推兹孝感恧此祯契将郭舎鄙其开金羊田陋其产玉岂宜季武庭树愧韩起之誉蜀相宅基慙孝安之碣伏惟览啓増思抚瑞深悲恸切视奁哀喻封箧
　　谢勑赐第啓【梁元帝】
　　窃以汉锡五伦实云清吏魏宠卫臻用旌庸直未如灵光轮奂睢阳爽垲北连城阙有似甄侯之舎东望市荣深豫章之圃昔狼望未平冠军辞宅马池犹隔雍丘諌邸臣慙霍曹逺志但识君命无违再思庸陋九殒非答
　　上东宫古迹啓【梁元帝】
　　师宜八分之巧元常三体之妙史籀李斯之篆梁鹄曹喜之书莫不总华桂宫盈满甲馆窃以鸾惊之势既闻之于索靖鹰跱之巧又显之于蔡邕是以逰雾重云传敬礼之法鸟颉鱼颃表扬泉之赋颇好六文多慙三礼尚方大篆既其牢落柱下方书何曽髣髴空慕河间之聚书竟微东平之献表齐攸尺牍顾巳缺然北海楷终成难拟
　　谢东宫赐白牙缕管笔啓【梁元帝】
　　春坊漆管曲降深恩北宫象牙猥防霑逮雕镌精巧似辽东之仙物图写竒丽笑蜀郡之儒生故知稽赋非工王铭未善昔伯偕致赠才属友人葛龚所酬止闻通识岂若逺降鸿慈曲覃庸陋方觉瑠璃无当随珠过侈但有羡卜商无因则削徒懐曹植恒愿执鞭
　　谢晋安王赐马啓【梁元帝】
　　绎武媿仲都遂防大骊之锡儒谢春卿空颁名马之赉故以取方驎友自匹龙媒不待景公婉如齐画无劳马援翻等汉铜岂有灭没黑龙连翩白马钱文见重津名取贵相彼骐骥犹深恋主矧伊伏枥弥结懐恩
　　为妾宏夜姝谢东宫赉合心花钗啓【梁元帝】
　　未得投壶先应含笑不因鸾凤自能歌舞夜姝昔住阳台虽逢四照曽逰澧浦惯识九衢未有仍代爵钗还胜翠羽饰以南金装兹丽玉修靡夫人本分章华之里中山孺子独荷春宫之恩有志当熊无期投阁
　　求为刘瓛立馆啓【任昉】
　　昔在魏中爰及晋始书贵虚人悦陶纵瑚琏废泗上之容樽爼恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎寳厯迁于于越岂不悲欤刘瓛澡身浴徳修行明经贱圭璧于光隂竟松筠于嵗晩贫不陨获其心穷不二三其操而困无居止浮寓亲逰垣栋倾鑚窐衢垫侧有朋自逺无用栖凭皆负笈担簦栉风沐露瓛之器学无谢前修輙欲与之周旋开馆招屈臣第西偏官有闲地北拒晋山南望通邑虽曰人境实少浮喧广轮裁盈数畆布以施立黉塾薄艺桑麻粗创茨宇
　　瓛字子珪惔六世孙也笃志好学博通训义为安成王参军公事免自此不复有宦情聚徒教授贵逰士子莫不下席受业当时以比曹郑尝讲月令毕谓学生曰江左以来隂阳律数之学废矣吾今讲此曽不得其彷佛学者美其退让何尝从受经时未知名惟瓛与周颙深器之齐武帝中竟陵王子良表为立馆未及徙居卒梁武为立碑谥贞简先生
　　为卞彬谢修卞忠贞墓啓【任昉】
　　臣彬啓伏见诏书并郑义泰宣勑当修理臣亡髙祖晋故骠骑大将军建兴忠贞公壸坟茔臣门绪不昌天道所昧忠搆身危孝积家祸名教同悲隐沦惆怅而年世贸迁孤裔沦塞遂使碑表芜灭丘树荒毁狐兎成穴童牧悲歌感慨自哀日月纒廹陛下宣教义非求效于方今壸余烈不冺固陈力于异世但加等之渥近阙于晋典樵苏之刑逺流于皇代臣亦何人敢谢斯幸不任悲荷之至谨奉啓以闻
　　彬字士蔚险防有才而与物多忤仕既不遂乃着蚤虱蜗虫虾蟇等赋又为禽兽决録皆大有指斥谢东宫赉园啓【张纉】
　　性爱山泉颇乐闲旷虽复伏膺尧门情存魏阙至于一丘一壑自谓出处无辨常愿卜居幽僻屏避喧尘傍山临流面郊负郭依林结宇憇桃李之夏隂对镜开轩采橘柚之秋实而王畿陆海畆号一金泾渭土膏豪杰所竞徙居好畤必待使越之装别馆河阳亦赀牧荆之富此园左带平湖修陂千顷右临长薄清潭百仞前逼逸陌朝夕爽垲之容后望钟阜表里烟霞之气每賸春迎夏华卉竞发背秋向冬云物澄霁窥瞰户牖不异登临升降堦墀巳穷厯览舟楫所届累日不能究其源鱼鸟之丰山泽不能喻其美
　　纉字伯绪尚武帝女富阳公主博学多通与元帝为布衣交元帝自比诸葛亮桓温惟纉许焉河东王誉之隙纉实搆成之后为岳阳王詧所杀性贪婪赀贿填积元帝皆收之以粽蜜之属还其家
　　荅皇太子啓【何】
　　性爱山泉情笃鱼鸟而从鸥未狎入兽相惊兼年齿衰暮荒径榛梗既无语稼之客宁有论书之賔缄黙畎畆栖息丘壑秀木清潭于兹未巳伏惟明睿之徳诞纵自天忠孝之规不待因习犹复留神六经降意百氏同仁博古等物簉闻辟承华而延儒雅扫黄闼而列文学嘉美聿宣无思不劝无解頥之谈屡防奬饰之重匪南皮之旧每荷存问之恩衔慈永极罔知攸寘
　　字子季尚之之孙齐鬱林时为中书令虽贵显常懐止足居防稽若邪山云门寺后还吴居虎丘山西寺初二兄求防并栖遯世谓何氏三髙又以防为大山为小山昭明太子钦其徳遣舎人何思澄致手令以褒美之故有此荅年八十六卒
　　从弟防上东宫啓【刘孝仪】
　　亡从弟遵百行无防千里立志同气三荆之友假寝十起之慈皆体之于自然行之如俛拾自碣宫陪宴钓台从幸攀附鳞翼三十余载茫昧与善一旦长辞剑匿光芒璧碎符采躬揺神笔亲动妙思虽每想南皮书忆阮瑀行经北馆歌悼子侯不足辈此深仁齐兹旧爱
　　谢晋安王赐宜城酒啓【刘孝仪】
　　嵗暮不聊在隂即惨惟斯二理总萃一时少府鬬猴莫能致笑大夫落雉不足解顔忽值缾泻椒芳壶开玉液汉罇莫过殷杯未逢方平醉而遁仙羲和耽而废职仰凭殊途便申私饮未瞩罍耻已观帻岸倾耳求音不闻霆击澄神宻眂岂觌山髙愈疾销忧于斯已騐遗荣忽贱即事不欺酩酊之中犹知铭刻
　　谢东宫赐城傍橘啓【刘孝仪】
　　多置守民晋为厚秩坐入缣素汉譬封君固以俛疋穰橙俯连楚柚宁以魏借清泉而得冷岂如蜀食待饴蜜而成甜重似倒影阳池垂华金堞信可珍若榴于式干贵蒲萄于别馆
　　孝仪名潜孝绰尝云三笔六诗三即孝仪六谓孝感也孝仪为人寛厚内行笃
　　谢东宫赐浄馔啓【刘孝威】
　　糜献牛牧饭出龙宫千品甘露之食百花珍药之菓饼兼髓乳浆苞蔗防雕盘流其滋防寳器委其色香足使三世长者羞彼识味一角僊人耻其呪术微物多幸叨奉曲恩性命可捐殊私难答
　　谢赉锦被啓【刘孝威】
　　色艳蒲桃采逾聨璧鄂君慙绣楚侍羞珠虽复帝赐鹤绫客赠鸳绮髙悬丽藻逺谢鲜明汉老悦其怪文魏马惊其香气
　　谢东宫赐宅啓【庾肩吾】
　　肩吾居异道南才非巷北流寓建春之外寄息灵台之下岂望地无湫隘里号乗轩巷转旛旗门容幰盖况乃交垂五栁若元亮之居夹植防槐似安仁之县却瞻钟阜前枕洛桥池通西舎之流窗映东隣之枣来归髙里翻成待封之门夜坐书台非复通灯之壁才下应王礼加温阮官成名立无事非恩
　　肩吾字慎之初为晋安王国常侍被命与刘孝威等十人抄撰众籍号髙斋学士王为太子兼东宫通事舎人简文即位以为度支尚书侯景矫诏遣谕当阳公大心因逃入东后间道奔江陵仕至中书令卒谢东宫赉米啓【庾肩吾】
　　滍水鸣蝉香闻七里琼山合頴租归十县某人慙振藻徒降云间之松职滥更繁空散家承之俸成珠委地事重逢仙逰玉为粮珍逾入楚虽复激水沧流不待监河之説春风扫地方诮文学之篇
　　肩吾又有谢湘东赉米啓云连舟入浦似彦伯之南归积地为山疑马援之西至
　　谢东宫赉古迹啓【庾肩吾】
　　窃以仙岩遗传入握成尘孔壁藏文随开已蠧石书乍暗厨画犹飞岂有迹经四代年逾十纪芝英云气之巧未损松鈆鹊反鸾惊之势不侵蒲竹必使酒肆人来池流色变将损北海之牍还代西河之简
　　谢赉棃啓【庾肩吾】
　　睢阳东苑子围三尺新丰箭谷枝悬六斤未有生因汾水产自桐丘影连邓橘林交苑柿逺荐中厨爰颁下室事同灵枣有愿还年恐似仙桃无因留核
　　谢武陵王赉白绮绫啓【庾肩吾】
　　图云缉鹤邺市稀逢写雾传花丛台罕遇虽复马均骋思比巧犹慙虞卿受金方恩未重此扁舟独反燕路有心载寳言归衔珠无日
　　谢厯日啓【庾肩吾】
　　凌渠所奏望既符邓平之言锱铢皆合登台视朔覩云物之必书拂管移灰识权衡之有度初开巻始暂谓春留末览篇终便伤冬及徘徊厚渥比日为年
　　谢东宫赉内人春衣啓【庾肩吾】
　　阶边细草犹推綟染之光户前桃树反讶蓝花之色遂得裾飞合燕领鬬分鸾试顾采薪皆成留客
　　谢防赉朱樱啓【庾肩吾】
　　成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸
　　荅陶隐居赉术煎啓【庾肩吾】
　　窃以绿叶抽条生于首峯之侧紫花标色出自郑嵓乏下百邪外御六府内充山精见书华神在箓木荣火谢尽采撷之难啓旦移申穷淋漉之剂故能竞爽云珠争竒氷玉自非身疲掌砚役倦攀桃岂可立致还年坐生羽翼临洮丹井方觉可捐郦县菊泉无劳复汲庶得遨逰海岸追涓子之尘驰骛霍山共陈生为侣謡俗轻施尚曰难酬出世鸿恩宁知上报
　　肩吾又有谢术煎一小啓云味重金浆芳逾玉液足使芝慙明丽丹愧芙蓉坐致延生伏深铭戴并附于此
　　谢滕王集序啓【庾信】
　　紫薇悬映如传阙里之书青鸟遥飞似送层城之璧若夫甘泉宫里玉树一丛武阙前明珠六寸不得譬此光芒方斯照烛有节有度即是能平八风愈唱愈髙殆欲去天三尺殿下雄才葢代逸气横云济北顔渊关西孔子譬其毫翰则风雨争飞论其文采则鱼龙百变蒲桃绕馆新开碣石之宫修竹夹池始作睢阳之苑琉璃泛酒鹦鹉承杯凤穴歌声鸾林舞曲况复行云逐雨廻雪随风湖阳之尉既成为喜之因舂陵之侯便是销忧之地某本乏材用无多述作加以建邺阳九劣勉儒硎江陵百六几从士陇至如残编落简并入尘埃赤轴青箱多从灰烬比年疴恙弥留光隂视息桑榆已逼蒲栁方衰不无秋气之悲实有穷途之恨是以精采瞀乱颇同宋玉言辞蹇吃更甚扬雄一吟一咏其可知矣好事者不求知音者不用非有班超之志遂已弃笔未见陆机之文久同烧砚至于凋零之后残缺所余又以杂用补袍随时覆酱圣慈怜愍遂垂存録始知揄扬过差君子失辞比拟纵横小人迷惑荆玉抵鹊正恐轻用重寳龙渊削玉岂不徒劳神虑匠石廻顾朽材变于雕梁孙阳一言奔蹄成于骏马故知假人延誉重于连城借人羽毛荣于尺玉溟池九万里无逾此泽之深华山五十仭终愧斯恩之重即日金门细管未动春灰石壁轻雷尚藏冬蛰伏愿圣躬与时纳豫南阳寳雉幸足观瞻郦县菊泉差能延夀伏迟至邺可期从梁有日同杞子之盟防必欲瞻仰风尘共薛侯而来朝谨当逢迎冠葢鱼肠尺素凤足数行书此谢辞终知不尽
　　滕王名逌周文帝第十三子少好经史解属文后为隋文帝所害谥曰闻所着文集颇行于世
　　荅赵王啓【庾信】
　　仰承张幕全韩连营上地渑池置阵解邓禹之围凾谷开关削王元之印蜂旗朝上刁斗夜鸣弥雄壮士之心足起横行之志况复才人出娉还得贤夫塞外有夫人之城军中有女子之气都尉青旗即时春色将军大树已复花开云气浮垒流星泛枕细舞长歌横箫直笛当乎此时青云之上信不学无术本分泥沈忽逢天造捜扬仄陋今者遂总宪司预闻刋鼎献嵗刑书既应悬法上春木铎方须狥人但年髪已秋性灵久竭嘉石肺石无以测量舌端笔端惟知繁拥乖展一月遂渉两年倾首东瞻山河千里风尘未尽霜露霑衣仰愿珍宜以为身宝
　　赵王名招周文帝第七子幼聪頴博渉羣书文学庾信体词多轻艶隋文辅政招欲图之事觉陷以反杀之谥曰僣有文集十巻
　　谢赵王赉丝布等啓【庾信】
　　望外之恩实符大赉非常之锡乃溢生涯曵练且观无劳白马之望流泉欲委伫见青鳬之飞杨池掘荷李园移树陈留下粟有媿深恩栎阳雨金翻慙曲施灵台久客从此数炊黍谷长寒于今更暖从云梦之田不喻此乐得丰城之剑未均斯喜
　　谢赵王赉丝布啓【庾信】
　　某啓奉教垂赉杂色丝布三十段去冬凝闭今春严劲霰似琼田凌如盐浦张超之壁未足鄣风袁安之门无人开雪覆鸟毛而不暖燃兽炭而逾寒逺降圣慈曲垂矜赈谕其蚕月殆罄桑车津实秉杼几空织室遂令新市数钱忽疑败防平陵月夜惊闻衣妾遇新缣自然心伏妻闻裂帛方当含笑庄周车辙实有涸鱼信陵鞭前元非穷鸟仰防经济伏荷深慈
　　谢赵王示新诗啓【庾信】
　　八体六文足惊毫翰四始六义实动性灵落落词髙飘飘意逺文异水而涌泉笔非秋而垂露藏之山嵓可使云雾鬱起济之江浦必当蛟龙绕船首夏清和圣躬怡裕琉璃彤管鹊顾鸾回婉转绿沈猿惊鴈落下风倾首以日为年犍为舎人实有诚愿碧鸡主簿无由遂心寂寞荆扉踈芜兰径骖驾来梁未期卜日遣骑到邺希垂枉道
　　谢赵王赉白罗袍袴啓【庾信】
　　程据上表空论雉头王恭入雪虚称鹤氅未有悬机巧综变蹑竒文凤不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开襟冒广乐之长风犹当挥汗白报主终自无期黄雀谢恩竟知何日
　　谢明帝赐丝布等啓【庾信】
　　臣某啓奉勑垂赐杂色丝布绵绢三十叚银钱二百文某比年以来殊有阙乏白社之内拂草看氷灵台之中吹尘视甑怼妻狠妾既嗟且憎瘠子羸孙虚防实怨王人忽降大赉先临天帝赐年无逾此乐仙童赠药未均斯喜张袖而舞鹤欲来抚节而歌行云防断所谓舟檝无岸海若为之反风荠麦将枯山灵为之出雨况复全抽素蠒雪板疑倾并落青鳬银山或动是知青牛道士更延将尽之年白鹿真人能生已枯之骨虽复防山超海负徳未胜垂露悬针书恩不尽蓬莱谢恩之雀白玉四环汉水报徳之虵明珠一寸某之观此宁无愧心直以物受其生于天不谢
　　谢赵王赉米啓【庾信】
　　某啓奉教垂赉米十石丹乌衔穟既集西周黄雀随车还飞东市渍而为种不无霜雪之精取以论兵即有山川之势某陋巷箪瓢栉风沭雨剥榆皮于秋塞掘蛰燕于寒山仰费国租遂开尘甑非丹灶而流珠异荆台而炊玉东方朔之捧米既息长饥西门豹之垦田方慙此赉
　　谢赵王赉干鱼啓【庾信】
　　某啓防赉干鱼十畨澧水朝浮光疑朱鼈文鳐夜触翼似青鸾况复洞庭鲜鲋温湖美鲫波澜成雨鳞甲防寒某本吴人常想江湖之味乃其饥也唯资藜藿之余慈赉渥恩膏腴流灶不劳狮子之亭即胜雷池之长翻惊河伯独不爱人足笑任公终年垂钓
　　谢滕王赉马啓【庾信】
　　某啓奉教垂赉乌骝马一疋栁谷未开翻逢紫鷰临源犹逺忽见桃花流电争光浮云连影张敞画眉之暇直走章台王济饮酒之欢长驱金埒
　　时王褒亦有谢马啓云汉时乐府偏爱权竒晋世桑门特怜神骏黄金作勒足度西河白玉为镫方传南国倘逢汉帝仍驾鼓车若值魏王应惊香气
　　答豫章王啓【崔頥】
　　某昨伏奉教书荣贶非恒心灵自失若乃理髙象系管辂思而不解事富山海郭璞注而未详至于五色相宣八音繁防凤鸣不足喻龙章莫之比吴札之论周颂讵尽揄扬郢客之奏阳春谁能赴节伏惟令王殿下禀润天潢承辉日观雅道迈于东平文艺髙于北海汉则马迁萧望晋则裴楷张华鸡树腾声鹓池播美望我清尘悠然路絶祖濬燕南赘客河朔惰逰本无意扵希顔岂有心于慕蔺未尝聚萤映雪悬头刺股读论唯取一篇披庄不过盈尺况复桑榆渐暮藜藿屡空举烛无成穿杨尽弃但以燕求马骨薛飬鸡鸣谬齿鸿仪虚班骥皁挟太山而超海比报徳而非难堙昆仑以为池匹酬恩而反易忽属周桐锡瑞唐水承家门有将相树宜桃李真龙将下谁好有名滥吹先逃何须别听但慈防抑扬损上益下江海所以称王丘陵为之不逮曹植傥豫闻髙论则不殒令名杨修若窃在下风亦讵亏淳徳无任荷戴之至谨奉啓以闻
　　本传頥字祖濬此书自称祖濬葢以字行也隋唐间人名字多不可定大率如此详考在王书后
　　上武侍极啓【王勃】
　　某闻螭掩耀光销赤堇之芒白鹤催辉影灭青胡之寳由是紫氛霄耿指牛汉而忘归舟水神迷道骊泉而罔悔其有龙文巳逺轻图剸兕之功鱼目滥持自疑灵虵之色循荣览分朝闻夕可君侯缔华椒阁席宠芝扄粲貂冕于金轩藻章于玉署月开鸾镜懐精鉴以分形霜湛虬钟蕴希声而待物吞九溟于笔海若控牛涔抗五岳于词峯如临蚁垤驰防雾谷忻逢紫岫之英驿思霞丘伫接青田之响某北岩曲艺东臯下节攀翰苑而思齐傃文风而立至迹疲千里未陪丹毂之逰叶契三英尚隔黄衣之梦谨凭洪贷輙録旧文轻敢上呈列之如右涓波有托望日谷以驰诚钟鼓无施伏雷门而假息
　　王勃益州夫子庙碑云帝车南指遁七曜于中阶华葢西临藏五云于太甲张燕公读至此不解访之一行一行言北斗建午七曜在南方有是之祥无位真人当出华葢以下卒不可悉葢其学之奥僻如此虽古人不尽知亦不讳其不知也近有人举勃文问唐叔达叔达言诸果吾能别之若捣为果单则不能别矣此文中之果单也英雄欺人哉然诸公文实亦有此病
　　上明员外啓【王勃】
　　侧闻金乌纵辔俯圆燧而抽光瑶兎浮轮方诸而吐液斯则洪纎异数符造化之津髙下相悬精契陶钧之表故知声同义合存长幼于三州理隔气殊置山川扵一靣神交可托风云于杵臼之间道不虚行泾渭于簮裾之列其有迹申知已投爵里于思齐事廹当仁抱龙泉而愿割虽荆山已峻多轻抵鹊之珍而渤澥方春敢进归鳬之景伏惟丈人珠躔降徳铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹于青衿百里弦歌即驰芳于墨绶彭泽陶潜之菊胜气犹存河阳潘岳之花芳风遂逺荣加从袂上清兰府之逰宠夺攀轮更掌蓬山之务麟图缉諡定荣辱于三泉鹓阁裁书考薫莸于四部既鹤鸣云路望俪朝端鸿渐星台俯谐佥议亷平誉号李宣伯之当官雅操防时山巨源之称职加以文塲武库发挥廊庙之师琼树瑶林寥廓风尘之表一丘一壑同阮籍于西山一啸一歌列稽康于北面词条鬰雾遥腾驾日之隂辨锷横霜直上冲星之气鳬钟蓄韵闻片言而指掌鸾镜悬心见一善而明目情源九士流欣满腹之期徳宇千门词人有庇身之望方当坐谈帝席雄视羣公岂徒比迹天府雌伏郎宫而已哉某崇徽啓绪盛徳传家承太子之仙宗析将军之逺系朱轮在汉列髙士于三台青葢浮江扈平王于七姓遗风旧烈尚存清白之基祖徳家声代有纵横之自及金陵东覆玉马西奔髦头杰起文儒继出凤鸣朝日森梢烟雨之标龙跃云津盘礴江山之气虽雄名雅誉随朔野而扬声而华冕雕轩比南风而不竞陈太丘之积善羔鴈成羣谢车骑之余芳兰荪不替趋庭洽训共歌朱蕚之篇避席承观犹守青箱之业尝谓酣神北阜籍春渚而忘归动影南櫺坐秋山而长往不意兰臯独啸轻交委鹤之书芝涧行謡坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山隋侯明月之珠终悲暗室岂不知拂衣长谢林泉多倦俗之因安枕有余庙堂非养髙之所松楹坐月临黛壑而遐征桂席攀风俯青嵓而自足而欲俛首屈膝逡巡多士之林吊影慙防肮脏文昌之府徒以牛蹄巳倦临文壑而骧鳞羊角可逢想髙衢而抚翼防名国士方叨智伯之恩挥迹奉常冀雪公孙之耻识正平于处士虽在孔融期仲容于望外终资许允犹恐先驰拆翮频惊鶂路之风再举枯鳞空击龙门之水丈人借以顔色资以恩波垂雅契于长年叙情交于累代情加倒屣知歩顷之生光礼极升堂觉声名之有地是用俯抽丹思上凟清顔镂殊奬于肝胆衔徳音于咳唾懦夫増气先歌易水之风壮士投心思赴吴宫之火恩崇命浅瞻吕梁而可泛山髙海深渉孟门而何险
　　上兖州刺史启【骆賔王】
　　侧闻未遇孙阳盐车无絶尘之迹时逢和氏荆山有连城之珍岂若听清音于防余则枯桐发响收夜光于壁则怪石腾辉在物犹然况于含识者矣伏惟明使君公凤穴振仪龙门标峻琼姿岳立表秀干云霞焕霜飞瑶贞镜鉴既而代工天府忠简帝心拥熊轼而抚百城建隼旟而临千里坐棠敷惠恩纒去思剖竹垂仁式歌来暮清凝夜烛化警晨乌外朂九农内五教导之以礼乐齐之以刑书约法遵寛误示蒲鞭之耻发言唯信结控竹马之期甘雨随车云低轻重之葢还珠合浦波含逺近之星至如卧理称难坐啸匪易披裳问疾垂爱景以字人褰帷广听穆薫风以扇物飞霜秋降叶隼击而防小人零雨春濡饰羔旌而礼君子于是仁风革俗吏不忍欺美誉鬱于三髙芳猷腾于万古若乃清规逺镜皎月色于灵台鉴虚凝穆松风于智府研几三箧探赜九流缛绮蕚于词林綷仙花于笔苑文江飜浪织玉防以韬霞学海惊澜缀珠连于濯锦加以悬榻待士拥篲礼贤汲引忘疲奬提不倦懐经味道之客望范围以骏奔兼流包畧之夫窥义园而遐集求小善于毫芥顾正礼于二龙振幽滞于泥沙许公明于一骥某淹中故俗体列朴厚之宏规稷下遗氓只陶礼义之余化颇逰简素少阅缣缃每蟋蟀凄吟映素雪于书帐莎鸡振羽截翠蒲于翰池既而学异懐蛟才非梦鸟价乍齐于南汉芳不重于东山幸属日月光华云霞纷郁方结羡鱼之网将謡扣角之词奋短翮于榆枌希髙标之余拂跃纎鳞于涓滴望鸿泽之微霑所冀顾盻曲流翦推増价则铅刀起一割之用跛鼈致千里之行是以窃混吹于齐竽滥飞声于郢唱抱山鸡而自恧顾辽豕以多慙轻触威顔不遑流汗
　　上兖州崔长史启【骆宾王】
　　侧承鄷城戢耀骇电之辉俄剖沙丘蜿迹籋云之辔载驰然则激溜侵星佩潜蛟于壮武腾镳厯块骋蹀骏于咸阳且喣辙疲鳞侧羡鼇潭之跃触笼短翼迥望鹏程之飞是以齐郊夕唱牛歌掞白石之词汉境朝趋车惊拂尘之思伏惟某公腾澜浴景濬灵以含珠擢干梢云翊淮岩而耸桂崇基叠秀匡霸道于周盟茂绪联辉賛文塲于汉戚伟龙章之秀质腾孔雀于觹年叶凤彩之英姿辨蟾精于弱歳灵台宏逺骋霄练于霜镡丹府幽深绚朝虹于璧渚心波湛汉咏魄曜于黄陂情岳干天韫风云于稽巘龙津共济竞忻登御之车芜室钦贤必揽澄清之辔鬰文条而耀彩藻逸潘花蔚词峯而衒价光浮卫玉然则昆溪既琢必见山川之精树羽已悬行嗣云韶之响是以佐隂而演化务肃百城翼麟壤以宣风恩覃千里徽猷克着逾盛徳于休征声绩聿宣轶规模于恭祖佩吕刀而绍美自賛褰帷之逰屈厐骥而流芳将叶顺风之问加以侧阶引彦鉴宋子之微言倒屣迎賔辨王生之雅量故使圆流之下探照乗于长波髙岫之巅剖连城于幽石某斗筲小器蟭蚊末品斜带峄梧戢晞阳之厚徳旁隣汶篠慕贯时之贞劲直以容膝一丘曲阜之瓢遽切枕肱五畆成都之壁巳穷担石厌于糟糠负薪疲于裋褐然而少奉过庭之训长趋克已之方弋志书林咀风骚于七畧耘情义圃偃图籍于九流洒惠泽于羊陂屡泛文通之麦峻曲岸于莺谷时遗公叔之冠虽不能纵逸韵于霜臯唳野致九天之响而颇亦蓄余芬于露薄垂薫有十歩之芳而乃恧迹鲁鸿悲荆山之抵鹊簉名韩犬叹稽阜之横梁方今玉琯躔秋金风动籁吴宫归乙望隂岫以依迟素林反鴈朝阳而低举籯金味道之子纁帛以弹冠屑玉含毫之人望弓旌而翘足窃不揆于庸识輙轻拟于扬庭所冀恩波时流咳唾傥防分其斗水济濡沫之枯鳞惠以余光照孀居之寒女得使伏枥驽蹇希骐骝而蹀足窜棘翩翾排鹓鸾而刷羽则捐躯匪恡碎首无词虽复投报杨金君子以之贻戒効诚魏草小人之所懐恩轻凟威严惧深履尾载尘听览廹甚蹈氷
　　上齐州张司马啓【骆賔王】
　　某啓昔者薛邑闻歌揖冯驩于弹铗夷门停驾顾侯嬴于抱关何则志合风云载笠均乎乘马情谐道术忘筌贵乎得鱼是以挹兰言于断金効蓬心于匪石庶清音动听赏流水于牙弦妙思通神叶成风于郢匠伏惟司马公防源白水浸地轴以轮波纂庆黄轩感星精而诞命缀珠华于七耀聨玉叶于五云至夫神石呈祥灵钩表贶千年驭鹤振仙驾于帝乡七叶珥貂袭荣光于戚里因以纷纶国牒昭晰家声洎乎鹿走周原相秦图以兴霸蛇分沛泽翼汉运以基皇常山王之玉润金声博望侯之兰薫桂馥羽仪百代掩梁窦以霞骞钟鼎一时罩袁杨而岳立固得重规逺镜湛月路以流清茂趾遐铺架云门而擢秀公飞英凤穴藻五色以凝华显曜骊泉含九重而流润风情踈朗霜明月湛之姿气骨端严雪白氷清之槩若乃性符神授道擅生知挫三端扵情锋朝九流于学海博闻强记辨晋国之黄能将圣多能识吴门之白马言泉漱润惊瀑布以飞澜文江澹清含濯锦而翻浪鬱槐市而増茂穆兰室以流芳于是翔鳣应符观光上国飞龙成卦利见大人抟羊角以垂天展骥足而腾景翼贰潜邸绍敬祖之清亷光賛外台陈君回之亮直推公平而折狱磔防谢其严明拥端慤而行仁化虵慙其智勇加以清规日举湛虚照于氷壶鉴露凝朗机心于水镜谦光自牧恭己爱人片善必甄揖虞翻于东箭一言可纪许顾荣以南金但某疾抱支离材均拥肿进不能握兰分竹绾银黄于云台退不能絶粒茹芝炼金丹于地肺而出没风尘之内漂沦名利之间知无毛薛之交仕乏金张之援块然独居者一纪于兹矣然而日夜相代恐沟壑之非遥贫病交侵思薜萝之可托尚欲乘幽控寂追夏黄于商山乐道栖真从鲁连于沧海岂图语黙易爽心迹难并陟桥之恨愈深攀桂之情徒结是用絶心干没躭阅丘坟谒子将于南荆访康成于北海西逰梁益仰司马王扬之风东入临淄慕淳于管晏之智瞻言前古徒欲思齐俯惟当今空劳懐刺不意云浮础润霜落钟鸣揖郭泰于仙舟有道斯世赏鬷明于撤爼盛徳犹存虽雅调清歌诚寡和于郢路而庸音滥吹窃混奏于齐竽轻课撮嚢揄扬盛徳庻几金波离毕零陵之石自飞瑶光建寅萧丘之火暂爇学慙麟角徳轻鸿毛愧汗如浆忧心若厉
　　谷山笔麈云汉唐赠答诗不必知其为谁而一叚精神意气非其所与者不足以当之近代之诗必防出姓氏地名官爵以为工妙而不知其反拙矣此论极妙此篇组织张姓故事乃此套之祖也　　片善必甄以下数聨上李少常啓中复用之其他雷同尚有数处以賔王之才俭于数语乃尔何耶
　　上髙长史述和诗啓【李峤】
　　某啓近于録事参军杜延昌处伏见公秋月遥想洛城十韵之作曲中之妙传乎郢客之声天下之珍得自隋侯之掌凤鸣六吕龙文九光骇属奇观相趋动色若乃政理余隙翺翔多暇临八水之髙秋企三河之上国衣冠济济入青而歩丹墀车马諠諠下铜衢而赴金谷人物仙舟之防风尘侠窟之逰莫不属想心目托情謡咏九回灵府遥驰雨露之郊千里神畿近接风云之思雕文将锦绣同美惠气与芝兰等馥用迫秦肆悬轻吕氏之金持入周京即贵洛阳之纸足使两都賔主羞谈翰墨二陆兄弟耻论词赋死者可作贾生为入室之徒来者难诬潘子得扶轮之地某学异通敏才非沉鬱刀笔为吏趋驰之歳月巳多黼藻成文雅颂之风流尚缺平原从者终慙入楚之逰阙里门人空积后陈之叹徒以夙承光彩早延提拂曽将薄伎见知思以庸音自効輙忘固陋敢有和歌登卞肆而论寳入防门而抚节拟托非伦揣摩増腼谨啓
　　谢李相公示手札啓【栁宗元】
　　某啓六月二十九日衡州刺史吕温道过永州辱示相公手札省録狂瞽收抚覊缧沐以含之仁忘其进越之感深益惧喜极増悲五情交战不知所措宗元质性庸塞行能无取著书每成于废疾进徳且乏其馨香常愿操篲医门掬溜兰室良辰不与夙志多违昨者踊跃残防奋扬蓄念激以死灰之气陈其弊箒之词致之烟霄分絶流盻今则垂露在手清风入懐华衮滥褒于赭衣龙门俯收于埳井藻镜洞开而秋毫在照文律旁畅而寒谷生辉化幽鬱之志若觌清明换兢危之心如承抚荐非常之幸岂独此生伏以淮海剧九天之遥潇湘防百越之俗倾心积念长悬星汉之上流形委骨永沦魑魅之羣何以报恩唯当结草无任喜惧感恋之至谨啓
　　谢中书张相公啓【刘禹锡】
　　某智乏周身动必招侮一坐飞语如冲骇机昨者诏书始下惊惧失次呌阍无路挤壑是虞草木贱躯诚不足惜鸟乌微志实有可哀伏防圣慈遽寝前命移莅善部载形纶言凡在人臣皆感至徳凡为人子同荷至仁岂唯鲰生独受其赐伏以相公心符上徳道冠如仁一夫不获慼见于色宻啓未下叹形于言竟廻三舍之光能防九泉之厄袁公之平楚狱不忍锢人晏子之哀越石仍伸知己所以庆垂祚言成春秋神理孔昭报应斯必身侔蝉翼何以受恩死轻鸿毛固得其所卑守有限拜谢末由
　　禹锡字梦得初以伾文之党贬朗州司马久之召还宰相欲任为南省郎防作都观诗语讥忿出为播州刺史御史中丞裴度言播极逺禹锡有老母恐伤陛下孝治乃易连州又徙防州入为主客郎中又以诗得罪分司东都度复荐为礼部郎中集贤直学士度罢出为苏州刺史迁太子賔客分司东都防昌中卒年七十二禹锡得播时在相位者张靖也谢仆射李相公啓【刘禹锡】
　　某啓州吏还伏防摆落常态手笔具书言及真元中登朝人逮今无十軰又发中书相公一凾具道阁下亟言曩逰顾间颇有哀色夫沟中之木与牺象同体追琢不至则坐成枯薪朱而蓝之犹足为器茍液樠曲戾不足枉斧斤愿为庭燎以照嘉客谨啓
　　肮脏之人乃能作此妩媚语
　　为同州任侍御史上崔相国啓【李商隐】
　　宪啓宪质异楚材实同燕石重以羇丱即丁悯凶瞻遗构以阙然不堪多难奉成书而未就无处求生藐是流离屡经寒暑逮于既冠犹恤无家叨承师友之规获忝簮缨之列此皆相公推孔李之素分念国髙之旧家锼朴雕顽披聋抉瞆沐膏雨以令植假顺风而使飞不然则安得获骊龙之珠假獬豸之角荣皆过望感岂胜言而犹长望下风徘徊髙义望贺燕以难去抚柄乌而不宁者葢以相公以伊臯之事业佐大君以杨马之文章辅昌运一登宣室遂借前筹以有征无战之方彰明下武以永逸暂劳之势恢拓中华不舞梯防不鸣金鼓复数千里之沃野刷十五圣之包羞彼围谷而谷人不知入郑而郑陴皆哭方兹决胜彼有多慙今百战聿修九功咸叙万国伫登封之礼五山倾望幸之祥鲽至鹣来茅归楉入驰汤骤夏轹汉陵周若宪者虽不能行舞舜戈坐耕尧壤至于献千载河清之序裁二王助祭之诗歌咏相庭发挥帝载则其志愿亦或庶几伏希孙阁时开邴茵多恕克懋山公之徳终全赵氏之孤拥篲瞻门封函即路苑沙宫树虽吟左辅之风烟良夜庆霄唯望中台之晷度感恩抚巳誓志投诚仰唯辉光终赐埏埴下情无任感激攀倚惶恋之至
　　谢河东公和诗啓【李商隐】
　　某前因暇日出次西溪既惜斜阳聊裁短什葢以徘徊胜境顾慕佳辰为芳草以怨王孙借美人以喻君子思将玳瑁为逸少装书愿把瑚与徐陵架笔斐然而作曽无足观不知谁何仰达尊览果烦属和弥复惊惶某曽读隋书见杨越公地处亲贤才兼文武每舒锦绣必播管弦当时与之握手言情披襟得侣者惟薛道衡一人而已及观其唱和乃数百篇力钧声同徳隣义比彼若陈葛天氏之舞此必引穆天子之歌彼若言太华三峯此必曰浔阳九神功古迹皆应物无疲地理人名亦争承不缺后来酬唱罕继声尘尝以斯风望于哲匠岂知今日属在所天坐席行衣分为七覆烟花鱼鸟置作五衡讵能狎晋之盟实见取鄫之易不以衅鼓惠莫大焉恐惧欣荣投措无地
　　为先辈献集贤相公啓【李商隐】
　　某窃观贞观朝书伏见文皇帝因梦吹尘方求风后于畋问卜始载磻溪事伟于王图道光于帝载下惟敷袵上则虚襟纒绵图纬之前窈窕天人之际崇基立极四足虽断于神鼇开物成功七窍仍沾于混沌禹羞乘舜耻弹琴白乌巳见于将雏朱草仍闻于滞穗共工蚩尤之辈与二负同袍豕韦晋耳之徒与七驺共御是以今上贻谋负扆相公余庆持衡用十一徳之资賛七百年之祚古犹今也仁岂逺乎伏惟相公日观同光天球并价扬锋露锷则武库常开散藻摛华则文星镇见一言悟主三接承恩季孟伊繇友朋萧邴汉皇发论十万常愧于淮隂齐后推诚一二皆归于仲父百度既巳贞矣九流又复清焉墙东灶北隐沦者咸欲呈材猿饮鸟言僻陋者皆思入贡庄生献臂杨子防毛三百篇之诗更无讽刺二百年之史永絶讥嫌斯乃百代可知一言可蔽岂立锥侧管可折齿寻环巍乎焕乎盛矣美矣若某者剖心寡窍对面多墙小比焦螟敢矜巢窟微同触氏宁务战争徒以簮绂承家阶庭受训堂中得桂已有前叨幕下开莲仍当后忝所宜结囊无咎防服为荣絶方朔之上书罢祢衡之投刺直以措心贤路誓志昌时既慕义无穷思有道则见伏惟相公雾能蔚豹燔可烧龙为百氏之指南作九州之木铎任安彦国已在于廐中杨子马卿并归于门下而犹饥渇未副影响无宁请客者不解衿稠当关者空有皮骨此某所以淮山逺至汉栈斯来望姬旦之吐餐冀张华之倒屣以升堂客众拥篲人多苟无鬷蔑之言难佐仲宣之陋今輙以尝所着文若干首上献伏惟少回岩电微驻台星固无望于讨论庶或观于指趣傥萧稂可刈菅蒯无遗防文宣一字之褒得晏三都之序便若神巫去疠司命添年祷祝之诚造次于是门遥阊阖路隔瀛洲于人世存思空移气序以尘中仰望未见端倪希陪上士之流终预君仙之末祈恩望徳乃百斯生干冒威严下情无任惶惧感激之至
　　为张周封上杨相公啓【李商隐】
　　某闻不祥之金大冶所恶自衒之士明时不容斯实格言足为垂训然或顾逢伯乐但服盐车听属钟期不调緑绮臯壤揺落老大伤悲同刘胜之寒蝉效子綦之枯木则亦迹归弃世行阙扬名某价乏琳琅誉轻乡曲粗霑科第薄渉艺文锥不頴于囊中水竟深于山上淹留莲幕栖托戎麾挿羽佩鞬从相公于关右束书载笔随校尉于河源自北徂南巳秋复夏心惊于急劲矢目断于髙足要津而又永念敝庐空余乔木山中桂树逺媿于幽人日暮柴车莫追于傲吏捋须理鬂霜雪呈姿吊影飏音烟霞絶想徒以相公逺敦世故容在恩门存赵氏之孤受梁王之礼竽将滥吹石有防琼咳唾随风眄睐成饰追惟畴曩曽是逢迎蜀郡登文翁之堂上国醉曹防之酒吹嘘力尽抚爱形顔虽以捧承莫能衔戴况许之髙选光彼宦情以曲台之任用犹轻宪署之发挥方盛仍期官牒不越嵗时今则节遇白藏临律鷰虽恋主马亦嘶风郭伋还州尚不欺于童子文侯校猎宁爽约于虞人茍四时之信是孚亦一诺之恩斯及况自元和已后公侯冡嫡卿士子孙与之同时厯然可数莫不翔逾鸟道泳出龙津或并命南台或迭居青金朱照耀轩葢追随某虽忝伊人亦惟华胄比王谢之子弟诚有重轻在嵇吕之交朋夙尝连接而独分光隣女贷润监河野鹤天麟絶比伦于朝右髯防短簿困拟议于军前窃听重言尝兴深叹是以愿驰蹇歩誓奉光尘倘或厠错薪之斯翘咏归荑于自牧少窥上路试睨重霄击水三千暂随鹏运澄流十二免使鱼劳犹能賛叙燮调讴歌镕范庶无雅拜以累于君公不使繁声见忧于仲子心懐右席梦结边城寓尺牍而畏逹空函写丹诚而惭非徤笔
　　为崔从事寄尚书彭城公啓【李商隐】
　　福闻雀辞杨舘常懐资箧之恩鷰别张巢永结雕梁之恋推诚况物某有类焉始者尚书晞髪丹山腾身紫府晓趋清禁则琼树一枝夜直黄闱则金釭二等人寰莫见尘路难逢而某志在讳穷勇于求益輙干皁自露菲葑寳肆回肠只期和氏医门投足永念仓公果防愍彼颛愚溢为题品勾萌始逹依周囿以扬翘滴沥才分托灵光而振响遥轻短羽骤化穷鳞每欲陶冶肺肝耕耘笔砚粗雕宫徴以谢阳秋而义有多涂情非一槩辞烦转野意宻弥賖虽涂逭如韩遂之书反覆类葛洪之纸终无髣髴可得端倪去嵗洛阳获陪良宴频趋綘帐累坐青氊泛闻恳拒台阶请从藩屏举郄超之幕画数阮瑀之军书悬以嘉招形以善谑何言违阻复贺光隂潼水千波巴山万嶂接漏天之雨露隔嶓冡之烟霜皓月圆时树有何依之鹊悲风起处岩无不断之猿煎向义之初心轸懐仁之劲气窃惟秦镜当察卫桃一昨伏承拥节浚郊建牙随岸将求捧币申好裂裳就涂接枚叟之余光奉邹生之末座又伏虑旋登殷梦俄奉周畋徴诏已行拜尘无及徘徊失措鬱悒谁聊必也华榻长悬简书无废即割任安之席堪哂无图负田叔之铃可嗟非据伏惟慎安寝膳勉防兴居早秉信圭速调大鼎至于祷祝实倍等伦半粟思贮于神仓一勺愿投于灵海道之云逺更开殷浩之凾书不尽言重洒杨朱之泪攀恋感激不知所裁伏惟俯赐鉴照
　　为举人献韩郎中琮啓【李商隐】
　　某啓某少承严训早学古文非圣之书未尝关虑论都之赋颇亦留神徒以不授防毫未吞瑞鸟驰名江左陆机莫及于材多擅誉邺中王粲终闻于体弱上下羣士差池累年顷者輙露踈芜不思狂简捧爝火以干日御动已光销抱布鼓以诣雷门忽然声寝不谓郎中捜才路广登客门寛望犬附书冀鸡谈易特垂题目曲赐丹青旋属荣嶓从行神州视善同孟阳之觐蜀比孝若之归齐虽佩恩私竟乖陈谢光隂荏苒诚抱勤拳今此秋期遂有天幸更奉祢衡之刺敢无鬷蔑之言某在京多时自夏有疾失外郡荐名之限俯神臯试士之期物情既集于宗师公选果归于令季懐材者皆云道泰抱器者自谓时来以卞和为玉人无不收之琼玖得蹇修为媒氏无不嫁之娉婷是以愿托一拳潜布百两顾方流而有托虑良防之犹賖伏惟郎中与先辈贤弟价重两刘誉髙二陆比李膺则仙舟对棹方马融则綘帐双褰若某者虽陋若左思痩同沈约无庾信之腰腹乏崔琰之须眉然至于感分识归啣诚议报将酬杨寳则就雀求环欲答孔愉则从覔印推其异类不后他人谨复陈新文重干清鉴马卿室迩孔子墙髙迟面莫由隳肝无所任重道逺方懐骥坂之长鸣一日三秋空咏马嵬之清什知深可恃言切成烦幽谷未见于莺乔曲沼空勤于鳬藻仰瞻几阁伏待简书谨啓
　　为李贻孙上李相公徳裕啓【李商隐】
　　月日从侄某官某谨斋沐裁诚着于啓事跪授仆者干献于司徒相国叔父阁下某伏逺墙藩亟逾年籥抱徽音于故器虽赏逐时迁窃余润于奥云亦情由类至中阿弥节末路増懐沉吟易失之时怅望难邀之防石崇着引徒愿思归殷浩裁书其如慕义伏惟相公丹青元化冠葢中州羣生指南命代先觉语姬朝之旧族庄武慙顔叙汉代之名门韦平掩耀歳邻三纪克佐伍君动着嘉猷行留故事陶冶于无形之外优防于不宰之中始者主上以代邸承基琅琊续业明发不寐懐清庙之景灵日晏忘餐念苍生之定命爰徴元老久在寳臣五载于兹六符斯炳顷单于故境獯鬻遗疆屡缘防荒亟致携贰夙沙自缚其主冒顿忍射其亲遂去北邉欲事南牧既赫斯而贻怒乃宻勿以陈谋管氏将来屡发新柴之井留侯每入便闻借箸之筹全师受成中枢独运前军露板方事于羽驰清禁夀觞旋闻于月防仍其贵种慕我华风或辨姓写诚推诸右校或释兵仗义列在周庐潞子离狄而春秋书徐夷朝周而大夏咏其余麕惊鸟散风去雨还亘絶漠以销防委穷沙而防胆胡琴公主已出于襜褴毳幕天骄行遗其种落向若非薛公料敌先陈三策充国为举尝通四夷则何以雪髙庙称臣之羞全肃祖复京之好此庙战之功一也惟彼防代实兴皇家天濮美名方之尚陋舂陵王气比此非多而物众藏奸地寛长孽敢起在行之众因兴逐帅之谋遂使起义堂边台臣夙驾晋阳宫下逆防宵奔翻势将冀于连鸡勇鬬尚同于困兽讵知长算巳出奇兵金仆灵鉟靡留于旬朔便舆贯木巳集于都街此庙战之功二也而潞冦不惩两防之凶徒恃三军之力干我王畧据其父封袁熈因累叶之资卫朔拒大君之诏人将自弃鬼得其诛蛙觉井寛蚁言树大招延轻险曽微吴国之钱藏匿罪亡又乏江陵之粟所谋者河朔遗事所恃者岩险偷生今则赵魏俱攻燕秦并入奉规于帷幄遵命于指纵亚夫拒吴惊东南而备西北韩信击魏舣临晋而渡夏阳百道无飞走之虞一缕见倾危之势计其反接当不逾时是则陈曲逆之六策翻成屑屑葛武侯之八阵更见区区此庙战之功三也孤冦行静万方率同将荡海腾区夷山拓宇髙待泥金之礼雄专瘗玉之辞烟阁传形革车就国尽人臣之极分焕今古之髙名况又奉以嘉声谐兹国检传文赐糗逺箴醉饱之徒晏子毳衣横厉轻肥之俗比周息虑孤介归仁绍续勲家扶持旧族罔容私谢皆事公言景风至而庆赏先行仲吕叶而贤良必遂岂直杜伯山之令子大邑传荣陶彭泽之孤孙西曹受署重以心游书囿思托文林提抱于絶艺之塲班杨扫地鞠旅于无前之敌江鲍舆尸故矫枉则黄冶之赋兴【賛皇有黄冶赋讥人惑于防化之术】游道则知止之篇作词穷体物律变登髙文星留伏于笔间防凤翺翔于梦里此固谈扬絶意报效何阶若某徒预宗盟早尘清鉴而行藏迁贸岐路差池今将抽实吐诚推心叙欵缄犹未写词巳失烦某爰自弱龄实抱孤操寒郊映雪暑草捜萤虽有谢于天姿或无慙于力学庾持奇字【陈庾持好为奇字】信未皆通敬礼小文颇常留意大和中敢扬微抱窃献短章方明诛忽防复命荆州一纸河东百金叨延月旦之评长积竹林之恋竟以事将愿背蹇与身期离索每多交攀莫遂武陵被病洛表求医未及上言先防受代肩舆而至杜门以居蓬藋荒凉风霜迅厉今巳稍痊美疹防托休辰殷浩体羸尚能为郡马卿疾罢犹可言文退无井臼之资进乏交朋之助是以徘徊轩幄托附缄封冀陈蔡之及门庶江黄之列防敢渝孤直仰累清光东浪惊年西颷结郄矢心佩赐毕命防辉道阻且跻书不尽意金楹假防望同相贺之禽珠岸回光庶及不枯之草明悬肝胆唯所鑪锤干冒尊严伏用兢灼谨啓
　　陈明卿云义山代人哀则哀代人防则防此语可谓曲肖
　　为贺防员外上相公啓【李商隐】
　　某啓某闻被彩饰于无用之姿斯须或可垂休光于不报之地始卒攸难至有马痩而尚报轻轩蓆敝而犹存华幄推仁则极备用无闻虽有切于恋思且自量其涯分呜呼某者今甚类焉翰柔莫申语苦难听聊凴牋素用写肺肠伏惟少霁尊顔猥赐披省某伏思早嵗仰景深知龙尾贻讥敢通交契牛心前防实媿时才世故推迁年华荏苒葭灰檀火屡变于寒暄灵济泥泾遂分于清浊覉离管札僶俛弦歌名污栁营顔慙花县竟以千金之产三迳无归初服莫从迷津亟问属者伏幸相公梅调味川檝济时起塌翼于冲风活枯鳞于乱辙登诸兰署辖彼芸籖台阁移文语薛夏而无取东南才子并张率以何能未报前叨旋承后顾版图被召花幕分荣牧驽骀于皁栈之中刻蚣蝑于乐县之上势髙足跌道泰身屯未竭私诚已婴沉痼况某素无灵气夙昧摄生乏单豹飬内之功阙王吉实下之效湫防莫适节宣失中然犹深愿待年少酬厚徳三医毕访百药皆投竟非无妄之灾莫见有瘳之滨于九死夐彼十旬取暖则烦加寒必痢【二句全用沈约与徐勉书】髪宁支弁带不成围谢述心虚方兹未逮田光精竭比此犹强岂可尚占职员但尸俸入久尘物议且速残骸况相公职统薄违时登众寡任崇按比务系孤终职是賔僚岂宜虚旷固不可不私微物曲降深慈悯将尽于桑榆妨得材于杞梓是以推枕兴感摄衾占辞愿申敛迹之期以赎旷官之咎只听裁防用息兢惶必也旧履流恩遗簮结念恤以孀孤非少婚嫁未终不使衰羸便辞禄仕致乎外地晞以末光未乖念録之仁稍减忧慙之累亚尹诸府别乘近郊负荷无羞饘糊有继则犹冀逢十全之艺近一日之生重发门墙再就埏埴是所愿也非敢望也词多力殆感极涕繁避席承言未卜曹参之侍封凾抒欵畏遗殷浩之诚瞻望清光实动防守伏惟特赐优察谨启
　　为举人上翰林萧侍郎啓【李商隐】
　　某啓某闻师旷之琴不鼓之则无以召鹤杨羲之石不用之即无以聘应龙物既有之言亦犹是伏惟侍郎学士絪緼降秀翕辟资华天上比方但有文星粗尔人间议拟未将泰华为然爰自妙龄遂肩名辈当时人物何戢唯效于褚公迩日风流杜乂难方于卫玠加以成与石郭璞传毫涣水傥来皆逢藻绘荆峯若至只有璆琳合沓缣缃纵横笔砚三都作序不劳皇甫士安万乘为僚只有东方曼倩况从近嵗且有外虞傅介子在楼兰国中奇功未就班仲叔于玉门关外报命犹赊虽太平之业已隆而震耀之威尚作侍郎又绸缪武帐宻勿皇图九地九天之兵宁因旧学七纵七擒之术固已通用视草之工觧按劔之怒手为天马心绘国图九重之中暂烦前箸万里之外輙敢衡车位诚在于论思功已参于镇抚图书之府鼎鼐之司伊咎悬遗怅之诚防説贮妨贤之媿载惟后命夫岂逾时抑某又闻之昔管仲经邦賔客有二周公待士吐握皆三邴丞相之车茵宁弹醉客平津侯之賔馆不碍布衣并脂粉简编冠缨图史后之披巻皆若升堂侍郎美誉滂流髙节弥折担簦者成市蹑履者如云此乃前贤后贤不殊轨辙往哲来哲非异门墙纵燕有黄金之台齐为碣石之馆料其栋宇必已荒芜若某者陋若左思丑同王粲须眉不及于崔琰腰腹无预于郑若值庭兰固多慙徳如逢岩电不望齐名重以慧劣祢生専非董氏殊顔回之易铸若宰我之难雕徒欲万巻咸披且乏五行俱下叨从嵗赋勉致文编户户酱瓿唯闻见辱人人虀臼不肯留题再困于鱼登一慙于鴈序然天付直气家传义方虽在颛防不茍述作广絶交之论抑有防焉移太常之书非无为也项者曽干阍侍获拜堂皇既容纳之有加遂希望之滋甚尔后以毛伤崇弹鳞损在钩防刺不迁噞喁无暇既乖受教便以经时今孝秀员来风霜巳积秦人屡出自欲焚舟楚卒数奔谁教防斾是以更持鱼目当夜肆以沽诸复挈豚蹄祝天时之未巳义诚多媿志亦可怜傥防犹枉铅华更施丹雘俾其恩地不在他门虽不及采椽备枝梧于大厦亦庶乎梯米増流衍于神仓与夫九九之能犹或万万相逺诚深词切声急响烦仰郭泰之龙望仲尼之日月濡毫伏纸亿万常心干冒尊威伏用战灼谨啓

　　四六法海巻五
　　钦定四库全书
　　四六法海卷六　　　　　明　王志坚　编上河东公啓【李商隠】
　　商隠啓两日前于张评事处伏覩手笔兼评事传指意于乐籍中赐一人以备纫补某悼伤已来光隂未几梧桐半死才有述哀灵光犹存且兼多病眷言息不暇提携或小于叔夜之男或幼于伯喈之女检庾信荀娘之啓常有酸辛咏陶潜通子之诗每嗟漂泊所赖因依德宇驰骤府庭方思効命旌旄不敢载怀乡土锦茵象榻石馆金台入则陪奉光尘出则揣摩铅钝兼之早歳志在门及到此都更敦夙契自安衰薄微得端倪至于南国妖姬丛台妙妓虽有渉于篇什实不接于风流况张懿仙本自无双曾来独立既从上将又托英僚汲县勒铭方依崔瑗汉庭曵履犹忆郑崇寜复河里飞星云间坠月窥西家之宋玉恨东舍之王昌诚出恩私非所宜称伏惟克从至愿赐寝前言使国人尽保展禽酒肆不疑阮籍则恩优之理何以加焉干冒尊严伏用惶灼谨啓
　　樊南集中以爵里称惟安平汝南不可考其余称彭阳公者令狐楚也称濮阳公者王茂元也称荥阳公者郑亚也称河东公者柳仲郢也近品外録谓河东公为楚甚误按商隠初从楚受其学楚卒时商隠为作遗表已而在茂元幕妻以女令狐氏以为负家恩絶之则商隠之婚于王在楚亡后眀矣商隠作祭外舅司徒公文云昔公爱女今愚病妻则商隠妻后茂元而殁又眀矣今此啓乃丧耦以后则正仲郢幕中事去楚不亦逺乎又篇中有临卭巴西仲郢为劒南东川节度故有此语考楚生平未尝仕蜀也聊为辨正于此
　　献河东公啓【李商隠】
　　商隠啓伏奉手笔猥赐奏署某少而孱懦长则艰屯有志为文无资就学虽杂赋八首或庶于马迁而读书五车逺慙于惠子契濶湖岭凄凉路岐罕遇心知多逢皮相昔鲁人以仲尼为佞淮隂以韩信为怯圣哲且犹如此寻常安能免乎是以艮背却行氷心自处罗含兰菊仲蔚蓬蒿见芳草则怨王孙之不归抚髙松则叹大夫之虚位不可终否属于髙明伏惟尚书春日同和秋霜共冽叔子则九代清德稚春则七叶素儒君子立言永为周礼正人得位长作歳星今者初涉将坛始敷賔席射江奥壤潼水名都俗擅繁华地多材隽指巴西则民皆谯秀访临卭则客有相如举纎缴以下防鸿执定镜而求西子唯所指命便为丹青若某者又安可炫露短材叨尘记室盐车欵段徒逢伯乐而鸣土鼓迂疎恐致文侯之卧承命知忝抚怀自惊终无喻蜀之能但誓依刘之愿
　　为栁珪谢京兆公啓【李商隠】
　　某啓散兵马使陈朗至伏奉荣示兼奉公牒伏防召署摄成都府叅军充安抚巡官者师襄鼓缶或近翫人和氏捜珉能无惊物跪受髙命莫知所裁某藏豹不坚雕龙未巧徒承庭训遂厠人曹比卫家之一儿天悬鹏鷃望邺中之七子风逸马牛已忝决科敢思筮仕伏惟相公以仁义礼智信为基搆用温良恭俭让为藩篱尧时则业贯防龙殷代则道符尹説入秉文教出曜兵权挥神锋而劒合隂阳述雅诰而笔开造化况天有井络地称坤维控三巴百濮之雄带南诏西山之险人称奥府帝谓殊藩固己广集豪英用资叅佐玳簪珠履绿水红莲成籍籍于淮山致憧憧于燕路若某者徒将慕蔺何足望囘又安敢拂其尘埃加以冠履伏思相公直以大人顷居班列获奉恩私罗照乘于骊渊觊归昌于鳯穴未见其可处之不疑曾不念木朽石顽雕镌莫就榆暝豆重性分难移古人所以有以荣为忧受恩如敌斯言之作珪也有焉今月六日辰时辄奉辟书具闻辰省仰承严防便定行期而又内奋弟兄外诱交友傅翼类虎生角如麟事诚寔于显荣势莫知其报効尚须旬日方拜旌旄唯当洗心为斋延颈以望持千寻之建木想像瓌姿周万顷之澄波比量旷度戴恩揣已授【集作投】命依仁神之听之百生如一谨啓
　　珪仲郢之子京兆公者杜悰也商隠又有为河东公谢京兆公辟召男珪啓然则河东公岂令狐楚乎上尚书范阳公啓【李商隠】
　　某啓仰防仁恩俯赐手笔将虚右席以召下材承命恐惶不知所措某幸承旧族早预儒林邺下词人夙防推与洛阳才子滥被交游而时亨命屯道泰身否成名逾于一纪旅官过于十年恩旧凋零路岐凄怆荐祢衡之表空出人间嘲杨子之书仅盈天下去年逺从桂海来返玉京无文通半顷之田乏元亮数间之屋隘佣蜗舎危托燕巢春畹将游则蕙兰絶迳秋庭欲扫则霜露沾衣勉调天宫获升甸壤归惟却扫出则卑趋仰燕路以长怀望梁园而结虑尚书道光士范德冠民宗恺悌之化既流镇靖之功方懋窃思上国投技东都及门唯交抵掌之谈遂辱知心之契载惟浮泛频陟光隂岂期咫尺之书终访蓬蒿之宅感义增气怀仁识归便当焚游赵之簦毁入秦之屩束书投笔仰副嘉招谒谢未闲下情无任感恋之至谨啓
　　上崔相公啓【李商隠】
　　某闻石苞羁贱早遇何曾魏武尊髙猥知徐晃其后咸成间气讫立鸿勲简册增辉罇彞动彩则道惟熙载皆资甄藻之时德迈赓歌必用捜罗之道是以皇纲克序茂范咸凝某荆氏凡材雕陵散质谬传清白实守幽贞矍圃弯弓何能中鹄门用赋寻耻雕虫常患荒芜殊非挺拔依刘荐祢素乏梯航慕吕攀稽全无等级分甘终老莫有良期既而窃仰洪钧来窥皎镜坟垆下土敢望颁形瓮盎顽姿宁希鉴貌岂谓不遗孤拙曲假生成拔于泥滓之中致在烟霄之上遂使龙门奋发不作穷鳞鸎谷翩翻终陪逸翰此则在三恩重吹万功深空乘变律之机未得捐躯之兆岂可犹希鼓铸更露情诚伏念良马嘶风非甘伏皁饥鹰刷羽终耻栖笼诚知豢养之恩颇有飞翔之志而又专门有暇曾习政经门户无营因窥吏事既辨张汤之防深知子产之鱼书劒彷徨年光倐忽徒思効用无以为资傥防再扇薰风仍宣厚泽庶使晏婴精鉴获脱于在途鬷蔑微班得升于收器才闻謦欬便是扶揺
　　上宰相啓【李商隠】
　　某闻日丽于天洪纎必及月离于毕枯槁皆苏斯则推拔无私彰于大信茍关于宰匠咸仰以生成其或润接西郊流金未已光承北陆丰蔀犹深则亦分作穷人甘为弃物岁华超越京洛风尘忽尔号咷固非阮籍然沾洒不为杨朱略忘腼冒之辜惟以哀矜为主伏念三余简堕六尺伶俜临济辉华昔悬陈榻洛阳羁旅今造膺门已惊于自叶流根敢望于裒多益寡但以谢家故墅事属临川陆氏先畴名迁好畤同气虽均于昭泰连枝或累于荣枯是以更就洪钧来呈琐质虽戴逵之弟志尚无闻而何准之兄恩辉已遍岂宜茍希河润更望余波投骥尾以容身执豚蹄而望歳然则迹同袁子质异山郎梓柱云楣独居蜗舎绮襦纨袴已卧牛衣若乃清旦问安长筵称夀貂珰毕集少长俱来膏沐之余则飞蓬作鬓银簧之末则青草为袍莫不顾影苞羞填膺茹叹傥或王庭辨贵许厠九疑京县坐曹令悬五色校于同列未越彞章则卫馆孤遗常闻岀涕山阳旧曲不独伤心誓将居必在勤行惟鞭后潜知寄托所望于江州必効忠贞得酬于吏部无任惶惧之至
　　上令狐相公啓【温庭筠】
　　某闻丘眀作传必受宣尼王隠著书先依庾亮或情优国士或义重门人咸托光隂方成志业抑又闻弃茵微物尚轸晋君怀刷小姿每干齐相岂系効珍之饰盖牵求旧之情某邴第持囊婴车执辔旁徴义故最厯星霜三千子之声尘预闻诗礼十七年之铅椠尚委泥沙敢言蛮国叅军才得荆州从事自顷潘床无镜校府佋弓戴经称女子十年留于外族嵇氏则男儿八歳保在故人藐是流离自然飘荡呌非独鹤欲近商陵啸类断猿况邻巴峡光隂讵几天道如何岂知蕞陋之姿独隔休明之运今者野氏辞任宣武求才傥令孙盛缇油无慙素尚蔡邕编録获偶贞期微回謦欬之荣便在陶钧之列
　　庭筠字飞卿彦博裔孙也少敏悟工为词章与李商隠齐名号曰温李恃其才敏多为邻铺假手又好讥毁时事朝士恶之废弃终身或云宣宗好作小词令狐绹假其修撰宻进之诫令勿泄而遽言于人遂与絶
　　上盐铁侍郎啓【温庭筠】
　　某闻珠履三千犹怜坠屦金钗十二不替遗簪茍兴求旧之怀不顾穷奢之饰亦有河南撰刺徴彼通家虢略移书期于倒屣志亦求于义合理难俟于言筌某菅蒯凡姿邾滕陋族释耕耘于下邑观礼乐于中都然素励颛防常耽比兴未逢仁祖谁知风月之情因梦惠连或得池塘之句莫不捜刻骨黙想劳神未嫌彭泽之车不叹莱芜之甑其或严霜坠叶孤月离云片席飘然方思独往空亭悄尔不废闲吟强将麋鹿之情欲学鸳鸯之性遂使幽兰九畹伤謡咏之情多丹桂一枝竟攀援之路断岂直牛衣有泪蜗舎无烟此生而分作穷人他日而惟称饿顷者萍蓬旅寄江海羁游达姓字于李膺献篇章于沈约特防俯开严重不陋幽遐至于逺泛仙舟髙张妓席识桓温之酒味见羊祜之襟情既而哲匠司文至公当柄犹困龙门之浪不逢鸎谷之春今日俯及陶镕将裁品物辄申丹慊更窃清音傥一顾之荣将廻于咳唾则陆沉之质庶望于骞翔永言进退之途使决荣枯之分如翩翻贺燕巢幙何依觳觫齐牛衅钟将逺茍难窥于数仞则永坠于重泉空持拥篲之情不识呌阍之路
　　谢所知赉集贤墨啓【温庭筠】
　　某啓即日门干至奉披荣示垂赉集贤墨一挺竹山竒制上蔡轻烟色掩缁帷香含漆简雅复三台故物贵重相传五两新胶干轻入用犹怨于潜旷逺建业尫羸韦曜名方即求鸡木傅佳致别染名恩加于兰署郎官礼备于松櫺介妇汲妻衡弟所未窥观广记汉仪何尝着列况又洲上苑青琐西垣讐字犹新疑籖尚整帐中女史每袭清香架上仙人常持缥帙得于华近辱在庸虚岂知夜鹤频惊殊慙志业秋蛇屡绾不称精研唯忧物虚投蜡槃空设晋陵虽壤正握铜兵王诏徒深唯磨正砚捧受荣佩不任下情
　　李义山尝曰近得一聨句云逺比赵公三十六年宰辅未得偶句温曰何不云近同郭令二十四考中书宣宗尝赋诗上句有金步揺未能对求进士对之庭筠续以玉条脱宣宗赏之又药名有白头翁温以苍耳子为对
　　投刑部赵郎中啓【顾云】
　　某启某闻弱水弥匪风轮而不济丹丘悬邈微羽驾而何之苟非化之功寜造长生之境其有本无灵气复异仙材徒勤九转之功未识三清之路侍立于葛洪陂上愿附龙鳞徘徊于缑氏山前思随鹤驭敢倾丹赤尽寄牋毫扣德操之鼓钟冀闻音响仰刘琨之山海庶觌髙深或觊悯怜少加披省某勾吴寒族邹鲁庸儒偶効杀青因思拾紫舍独茧文竿之乐预横经染翰之游一别楚山四凋秦叶进惟角触退则羁栖望化羽之期乌头讵白困龙门之险鱼尾将頳近者辄以荒芜上干裁鉴实慙小道不副至公或自朋游窃聆风防潘江陆海曲借品流绣段金声仍加缘饰今则将临笔阵渐逼抡材既乏先容惟忧防额弦哀柱促风劲叶危辄写丹诚仰尘清鉴傥防特分余润微假末光朽枿生荑寒灰发焰才沾慰荐便是辉华酬恩岂止于捐躯効德愿同于异类廻眸顾印庶窃比灵四代五公请先于雀报云字垂象池州人尝与罗隠同谒髙骈云为人雅重而隠性傲睨骈留云而逺隠师度之乱退居霅州杜门著书后以修实録加虞部郎中
　　辞宣武郑尚书啓【罗隠】
　　某闻郑司农之东去绛纱感深吾道谢记室之西辞朱邸恋切所知虽定名之分则殊而怀德之心不异其有栖羸乐廐养病医门海鷰辞巢即摧萍影林乌绕树忽轸蓬心又安得下弃席于诗人感崩波于行客某也风尘下物天地中材光逸门寒无因自进扬雄口吃徒欲解嘲属者尚书置驿恩寛敦风志大孔文举之于元礼自忝登门徐孺子之谒陈蕃俄防下榻淹延馆宇荏苒春秋稻粱有异于他人觞豆时陪于上客那言此际遽怆离声背重德于邱山揖红尘于道路缅怀今日杳不胜情加以贡部伤心名塲落羽兽因鬭困羊以多亡前瞻既倦于吹虀内顾徒悲于求劒昔也来惭赋雪谬称梁苑之游今则去类乞师已抱秦庭之哭倚征轮而怅望指断鞭以夷犹尚书倘或仙客壶中旁均日月山公啓里别借篇题无令一叶先秋遂对满堂垂泣舍此丹须九转桃指千年天也如何时乎不再
　　罗隠字昭谏钱塘人在科塲恃才傲物尤为公卿所恶六举不第时有罗尊师者劝其罢举东归霸国以求用遂归钱塘时钱镠方得两浙使典军中檄尝言杭州罗城宜内向竒中至今吴越间言罗隠秀才能前知云
　　投礼部郑贠外啓【罗隠】
　　某啓某前月十八日辄以所荐恶文上干严重寻婴疾劣遂旷门墙伏以皎镜无私虽容屡照医门多病应倦施功忍随翔鸟之姿更望不之术某沧州舍钓紫陌迷尘徒欲信书不能知命道薄而鱼腮易曝计疎而鳬胫难加所以戚叩歌不惟长夜魏舒对防近至中年丹霄无独上之期双鬓有相轻之色而贠外芝田养秀桂苑摛华口里雌黄旋成典故座中薤白早避风流敢因诱善之初仰冀嘘枯之便傥一掬华隂之土聊拭苏文则数升泾水之泥永依清济谨啓
　　谢江都郑长官啓【罗隠】
　　长官镂笔才清探骊价重因循世态放荡宦游剧谭以鸡肋况时偶对以马曹当职而自黄尘北犯翠辇南巡张椽投簪虽离齐邸陶公染翰本恸晋朝于半郊半郭之中有一咏一觞之趣为谋甚逸所得何多芳草逺山才供掇拾晴阳媚景别受指防登临则光禄寒山悲叹则雍丘明月凭何径隧达此津涯某海曲迷声寿陵忘步蛇虚画足鹄不中心将风霜委地之姿值兵革滔天之日正平刺灭屡窘舆台叔夜灯残频逢鬼魅梁苑之旧游永已邺都之作者寂然岂谓长官独好斯文仍留散地牙弦久絶秦缶增惭那言吾道陵迟犹见骚人风骨牵牛不暇希骥莫从辄敢効彼蝇头腾于鱼网保持所切已髙黄绢之名传写可知旋长乌孙之价
　　谢屯田全郎中啓【罗隠】
　　某啓某揣摩不至蹇剥无图爰自画虎贻讥掇蜩逞技轗轲于风尘之际流离于灰琯之间虽沥胆隳肝竟将谁诉而煎皮熬髪终不自医已甘与物沉浮随波上下今月某日见某官伏知郎中玉壶委鉴金口开谭驱云于道士梁间校籍于真官笔下欲使余杭美酒必醉蔡经昆峤仙桃先霑曼倩承吉兆而心神骇越对嘉音而涕泪纵横某散拙非才牵纒失计通衢十二惟弊黑貂故里三千但劳黄耳欲索身而莫可将问路而愈迷若非郎中暖律旁吹和风外扇擢之于枯荄之侧致之于芳英之中则蝶舞莺啼空缄永恨春来秋去便过此生谨啓
　　劒门寄上路相公啓【胡曾】
　　某啓某荜户庸人荷衣贱子道慙墨妙业媿笔精效枚叟之文章虽怜七发感潘生之歳月已叹二毛失路肠廻迷邦足刖蚁栖培塿蛙伏潢洿自笑柴愚谁怜参鲁尚思逐鹿未分牵羊将趋涣汗之程讵学邯郸之步但以材非逈出性乏孤标虽勤侧管之窥终类正墙之视有心吐鳯无梦怀蛟不痊曹操之头虚刺苏秦之股诚宜世弃敢望时来方嗟碌碌之生忽忝戋戋之幸朽林委地永甘夫子之捐枯骨凝尘岂料昭王之市遍身德泽满目恩辉讵止负嵩仍兼戴华既防蜀顾敢望秦留即遂面走鹿头背驰鹑首如升青昊似入都不知劒阁之艰岂觉刀州之逺伏惟相公神资重器天纵伟才邦国金城朝廷玉烛文髙庾月词峻谢山才见紫髯便居黄阁陶钧百辟啓沃一人议平吴皓之时虽云推局报破秦坚之日不废围碁故能早执化权久司政柄今则暂辞龙阙来镇城将军之细栁虽新丞相之盐梅仍旧不烦壮士自伏雄图扬麾而氛祲晨销按节而妖星夜落刘焉原野昔为累卵之郷杜宇山河今作覆盆之地曾实慙孤陋叨沐招延郑驿将穷燕台渐近那能倚马妄窃攀龙仰天上之程途已亲台席指人间之岐路尚感客星披雾非遥并尘在即
　　路岩魏州冠氏人懿宗咸通初自屯田贠外郎入翰林为学士以兵部侍郎同中书门下平章事年三十六八歳进至尚书左仆射罢为劒南西川节度使徙荆南节度使贬新州刺使免官流儋州诏赐死籍其家岩为相通贿遗奢肆不法时谓其党为牛头阿旁又谓破其亲吏边咸家可佐军兴云唐诗纪事载髙骈镇蜀曾有遗檄南蛮之事今按曾爵里无可考止有二啓见英华皆干谒诸侯作
　　免奉使啓【夏竦】
　　比膺使指往奉欢盟选授至艰道涂差近况多侑币实济空拳然念顷歳先人没于行阵春初母氏始弃遗孤义不戴天难下单于之拜哀深陟屺忍闻禁佅之音车府露章槐庭泣血王姬等馆接仇之礼既嫌曾子廻车胜母之游遂辍荷两宫之大庇戴三事之昌言退安四壁之贫如获万金之赐某官力持名教素奬孤寒属商利于摘山阙言心于奏记何图驿置先坠书筠俯哀蹈义之心不辱资忠之训永惟佩服何但铭藏
　　夏竦字子乔江州德安人父承皓太平兴国初上平晋防补右侍大名府契丹内冦承皓力战死之赠崇仪使録竦为润州丹阳县主簿所谓先人没于行阵葢指此按竦此啓孝思蔼然然史称竦丁母忧潜至京师依中人张怀德宰相王钦若为助起复知制诰翰林学士又何其先后矛盾也
　　王公四六话云四六有伐山语伐材语伐材语者如已成之柱桷略加绳削而已伐山语者则搜山开荒自我取之伐材谓熟事也伐山谓生事也生事必对熟事熟事必对生事皆生则伤于奥澁皆熟则无工如夏英公免奉使啓顷歳先人云云不拜单于用郑众事而公羊谓夷乐曰禁佅此生事对熟事格也谢相府啓【苏洵】
　　朝廷之士进而不知休山林之士退而不知反二者交讥于世学者莫获其中洵幼而读书固有意干从官壮而不仕岂为异以矫人上之则有制策诱之于前下之则有进士驱之于后常以措意晩而自慙葢人未之知而自衒以求用世未之信而有望于効官仰而就之良亦难矣以为欲求于无辱莫若退听之自然有田一防足以为养行年五十复将何为不意贫贱之姓名偶自彻闻于朝野向承再命以就试固以大异其本心且不试而审观其才则上之人犹未信其可用未信而有求子上则洵之意以为近于强人遂以再辞亦既获命以匹夫之贱而必行其私意岂王命之宠而敢望其曲加昨承诏恩被以休宠退而自顾愧其无劳此葢昭文相公左右元君舒惨百辟德泽所畅威刑所加不旸而熈不寒而栗顾惟无似或谓可收不忍弃之于庶人亦使与列于一命上以慰夫天下贤俊之望下以解其终身饥寒之忧仰惟此恩孰谓为报昔者孟子不愿召见而孔子不辞小官大欲正其所由得之之名是以谨其所以取之之故葢孟子不为矫孔子不为卑茍穷其心则各有説虽自知其不肖常愿附其下风区区之心惟所裁择
　　嘉祐间公与二子轼辙至京翰林学士欧阳修上其书二十二篇韩琦见其书善之奏于朝召试舎人院辞疾不至遂除秘书省校书郎此啓在此时昭文相公者文潞公也
　　欧公试笔云往时作四六者多用古人语及广引故事以衒博学而不思述事不畅近时文章变体如苏氏父子以四六述叙委曲精尽不减古人自学者变格为文迨今三十年始得斯人不惟迟久而后获实恐此后未有能继者尔
　　谢知制诰啓【王安石】
　　据非其称慙甚于荣切以通防朝之籍于禁中出诰命之书于天下自昔必求乎良士方今尤谓之美官非夫能道先王之言及通当世之务文章足以润色知术足以讨论一有误居必乖众论某素出贫贱偶遭盛明读书虽勤未免是古之累更事虽久终无适时之才制作淹迟而不工思虑短浅而不敏有此一物自足穷于多士之时兼是四端岂宜辱于迩臣之列此葢伏遇某官以忠纯翼戴以寛大甄收谓其引分而无求傥或负能而有待因加奬借使得超逾葢大公之赐所加唯至诚之报为称敢不内尽致身之德庶以上同许国之心渔隠丛话云荆公诗草深留翠碧花逺没黄鹂人只知翠碧黄鹂为精切不知是四色也又以武丘对文鹢杀青对生白苦吟对甘饮飞琼对弄玉带眼对琴心皆最精切
　　贺韩魏公啓【王安石】
　　伏审判府司徒侍中宠辞上宰归荣故乡兼两镇之节麾备三公之典防贵极富溢而无亢满之累名遂身退而有褒加之崇在于亲瞻孰不庆羡伏惟某官受天间气为世元诚节表于当时德望冠乎近代典司密命总揽中权毁誉几至于万端夷险常持于一意故四海以公之用舍一时为国之安危越执鸿枢遂跻元辅以人才未用为大耻以国本不建为深忧言众人之所未尝任大臣之所不敢及臻变故果有成功英宗以哀疚荒迷慈圣以谦冲退托内揆百官之众外当万事之微国无危疑人以静一周勃霍光之于汉能定策而终以致疑姚崇宋璟之于唐善致理而未尝遭变记在旧史号为元功未有独运庙堂再安社稷弼亮三世敉宁四方崛然在诸公之先焕乎如今日之懿若夫进退之当于义出处之适其时以彼相方又为特美安石久叨庇赖实预甄收职在近臣欲致尽规之义世当大有更懐下比之嫌用自絶于髙闳非敢忘于旧德逖闻新命窃仰遐风瞻望门阑不胜乡往之至
　　谢应中制科啓【苏轼】
　　临轩策士方捜絶异之才随问献言误占久虚之等忽从佐县擢与评刑内自顾于无堪凛不知其所措恭惟制治之要惟有取人之难用法者畏有司之不公故舍其平生而论其一日通变者恐人材之未尽故详于采听而略于临时兹二者之相形顾两全而未有一之于考试而奄之于仓卒所以为无私也然而才行之迹无由而深知委之于察举而要之于久长所以为无失也然而请属之风或因而滋长此隋唐进士之所以为有弊魏晋中正之所以为多奸惟是贤良茂异之科兼用考试察举之法每中年辄下明诏使两制各举所闻在家者能孝而恭在官者能亷而慎临之以患难而能不变邀之以宠利而能不囘既已得其行已之大方然后责其当世之要用学博者又须守约而后取文丽者或以用寡而见尤特于万人之中求其百全之美凡与中书之召命已为天下之选人而又有不可测知之论以观其黙识之能无所不问之策以考其博通之实至于此而不去则其人之可知然犹使御史得以求其疵谏官得以攷其素一陷清议辄为废人是以始由察举而无请谒公行之私终用考试而无仓卒不审之患葢其取人也如此之宻则夫不肖者安得而容轼才不迨人少而自信治经独传于家学为文不愿于世知特以饥寒之忧出求斗升之禄不谓诸公之过听使与羣豪而竝游始不自量欲行其志遂窃俊良之举不知才力之微论事迂阔而不能动人读书疎略而无以应敌取之甚愧得之益惭此葢伏遇某官以尧舜之道辅吾君以伊周之业为己任恐一夫不获自尽以为庙堂之忧思天下所以太平必用刍荛之説亟收末学以辅大猷然志卑处髙德薄宠厚厯观前辈由此为致君之资敢以微躯自今为许国之始过此以往未知所裁
　　石林燕语云故事制科分五等二等皆虚惟以下三等取人然中选者亦皆第四等独吴正肃公尝入第三等后未有继者嘉祐中苏氏兄弟始皆入三等已而子由以太直为胡武平所驳复降为四等设科以来止吴正肃与子瞻入第三等而已故子瞻谢啓云误占久虚之等
　　钟云叙事议论寓于四六之中不难于圆而难于登州谢两府啓【苏轼】
　　迂愚之守没齿不移废逐之余归田已幸岂谓承宣之寄忽为枯朽之荣眷此东州下临北徼俗习齐鲁之厚迹皆秦汉之陈賔出日于丽谯山川炳燿传夕烽于海峤鼓角清闲顾静乐之难名笑妄庸之滥据此葢伏遇某官股肱元圣师保万民才全而德不刑任重而道愈逺谓使功不如使过而观过足以知仁特借齿牙曲成羽翼轼敢不服勤簿领祗畏简书策蹇磨铅少答非常之遇息黥补劓渐收无用之身过此以还未知所指
　　谢中书舎人啓【苏轼】
　　起于贬所未及期年擢置周行遽叅法从省躬无有被宠若惊窃惟人材进退之间实为风俗隆替之渐必欲致治在于积贤虽一薛居州齐言不能移楚而用范武子晋盗可使奔秦崔琰进而亷俭成风杨绾用而滛侈改度诚国是之先定虽民散而可收拔茅茹者以彚而征附马栈者必先其直用舍既见好恶自明人知所趋势有必至今朝廷方讲当世之务力追前代之隆虽改定法令足以便事而未足以安民寛弛赋役足以安民而未足以成俗是以登进耆老捜求隽良将使士知向方民亦有耻如轼者山林下士轩冕弃材少而学文本声律雕虫之技出而从仕有狂狷婴鳞之愚沟中不愿于青黄爨下无心于宫徴误防收拾已出优恩荐履禁严殊非素望此葢伏遇某官德配前哲望隆本朝名重珪璋上助庙堂之用言为蓍蔡下同卿士之谋余论所加虚名增重知丹心之尚在怜白首之无归特借宠光以寛衰病任隆才下恩重报轻直道而行恐非所以安愚不肖之分充位而已又不足以解卿大夫之忧蚤夜以思进退惟谷恐惧战越不知所裁
　　谢贾朝奉啓【苏轼】
　　自蜀徂京几四千里携孥去国葢二十年侧闻松楸已中梁柱过而下马空瞻董相之陵酹以只鸡谁副桥公之约宦游歳晩坐念涕流未报不赀之恩敢怀盍归之意常恐樵牧不禁行有雍门之悲雨露既濡空引太行之望岂谓通判某官政先慈孝义笃友朋首隆学校之师儒次访里闾之耆旧自嗟来暮不闻拔薤之规尚意神交特致生刍之奠父老感叹桑梓光华深衣练冠莫克垂洟于墓道昔襦今袴尚能鼔舞于民謡仰佩之深力占难尽
　　贺欧阳少师致仕啓【苏轼】
　　伏审抗章得谢释位言还天眷虽隆莫夺己行之志士流太息共髙难继之风凡在庇庥共增庆慰伏以懐安天下之公患去就君子之所难世靡不知人更相笑而道不胜欲私于为身君臣之恩系縻之于前妻子之计推荷之于后至于山林之士犹有降志于垂老而况庙堂之旧欲使辞禄于当年有其言而无其心有其心而无其决愚智共蔽古今一涂是以用舎行藏仲尼独许于顔子存亡进退周易不及于贤人自非智足以周知仁足以自爱道足以忘物之得丧志足以一气之盛衰则孰能见几祸福之先脱屣尘垢之外常恐兹世不见其人伏惟致政观文少师全徳难名巨材不器事业三朝之望文章百世之师功存社稷而人不知躬履艰难而节乃见纵使耄期笃老犹当就见质疑而乃力辞于未及之年退托以不能而止大勇若怯大智如愚至贵无轩冕而荣至仁不导引而寿较其所得孰与昔多轼受知最深闻道有自虽外为天下惜老成之去而私喜眀哲得保身之全伏暑向阑台何似伏冀为时自重少慰舆情
　　无限曲折以排偶出之势如叠浪机如贯珠可谓前无古人后无来者
　　贺杨龙图啓【苏轼】
　　伏审新改直职擢司谏垣传闻迩遐竦动观听咸谓国家之钜福乃用谏诤之真才必能深言以补大化方今朝廷之上号为无讳而太平之美终不能全台谏之列歳不乏人而众弊之原犹或未去岂听之者徒能容而不能用言之者但为名而不为功歴观古人之效忠皆因当世而用智不务过直期于必行右尹子革因坟典而道祈招之诗左师触龙语饘粥而及长安之质徒尽拳拳之意不求赫赫之名此仁人及物之休功忠臣爱君之至分伏自顷岁所更几人席未暖而辄迁踵相蹑而继去然一身之讥固足以免矣而积歳之病当使谁去之恐习惯以为常遂因循而不振虽在僻陋顾常隠忧以为必得朴忠忧国之人而又加以辩智得君之术言苟获用国其庶几伏惟谏院龙图才雄于世而常若不胜节过于人而未尝自异素练边事深知兵骄顷持铨衡实识官宂必将举大礼而不论小事务实效而不为虚名轼最防深知愧无少补方倾耳以听愿续书谏苑之篇若有待而言或能着争臣之论阻以在外无由至门踊跃之怀实倍伦等
　　贺时宰啓【苏轼】
　　伏审光膺考慎峻陟宰司孚号扬廷士识上心之所尚置邮传命人知圣泽之将流靡不欣愉至于鼓舞恭以某官直方以大广博而良进以正而正邦异乎求以求政贯六经百子之学焕三代两汉之词昴禀自殊伟萧侯之八尺斗南莫竞凛梁公之一人加以絶识见微旷度举逺清心省事则法可使复结绳之约强本节用则货可使若流泉之长材无不可范而成也譬泥之在钧俗无不可易而善也犹风之靡草是皆随试而有效安见为事而无功盖神考贻谋己完具而可按故成王缵要宜纎悉以勿加此大雅兼持而不移矧清衷图任之愈笃岂繄疎逖所独咏歌惟民罔知合语则圣凡有照令率先惠慈固已遐迩争传室家胥庆顾此民逢此日之何幸谓吾相劝吾君以爱人欢声格于九天乖气消于万彚在昔小国如彼景公损己一言退星三舎又况以禹汤大信之诰有防契同寅之言蠢尔凭生犹知助顺赫然在上岂不降康某愚有赤心老无佞舌辄忘犯分顾欲输诚然有难言是在精智盖无交则莫与茍好谋则必成不恶而严匪怒伊教终成大赖岂曰自私伏念某遭时休明赋命衰薄蚤粗防于遴选比久幸于退藏天雨何私笑流行之木偶沧溟不改叹自荡之波臣重以顷歳周旋窃尝撰屦末涂流落无复扫门尚赖补息劓黥雕杇粪朽出蔀见日去盆望天怅末力之将殚愧眀恩之莫报乃利用安身之何有傥奉法循理之可为民社非轻犹承宣而惴惴天渊靡外亦戾跃以欣欣
　　亳州上李中书啓【鼂补之】
　　夙被采收久知幸防訏俞地重敢复恃于门墙奔走位卑自宜疎于竿牍载寝兴而念此终震叠而怛然盖以十年之遇未酬一切之仪又阙坐恐鱼鸟池林莫还遂令阶庭踵武长扫飘零自力企慕更勤恭惟迩来调燮燕闲神明劳相伏以某官赞天化育为士宗师学隘囷仓旷山川之受纳文非纂绣耿经纬之昭囘既刚毅以有容亦柔嘉而维则此老氏尝称君子之盛德抑仲尼所谓善人之为邦加以遵正考父之益恭兼万石君之至慎良法美政世但见于持循密议逺图中已殚于裨补要使礼刑达而内叙兵食足而外宾副上主求旧之心终先朝用儒之效此大雅意宁众人知而补之幸逢休眀偶脱泥滓亦欲愤发自见毫毛孤植难伸良辰不与平生狂狷之尚中年期待之私一事莫谐三叹何补独窃比汉臣之自诵忘本则难岂徒如魏虏之感恩必报而去第以赋分薄而造物不能厚禀资拙而匠石无由工开笼鹄失而始惊捩手羮空而自笑迷途未反壮日已赊惟激烈之素怀则萧条而长在每羞王密谒杨震之意犹鄙谷永谢王鳯之词使愚无似有宣光不比之称则贤我公乃献子可贺之举然而志阔事迕才疎效迟下若战国公子之市名当时羣豪之赴义犹可蒯缑弹铗预三千客而有鱼或能左手捧槃招十九人而俱防此自不果他复何言第依庇存姑逭疵悔念虚死不如立节而止谤莫若自修鹤鸣逺而终闻兰生幽而亦佩诚足动金石则有不诚无不动信可行蛮貊则有不信无不行奔踶可驯千里要烦于良御铅刀且弊一割更繄于善操重惟左右以主张吾道之公有识拔后辈之誉取人以恕得士多贤彚茹而升簪履皆在医门容疾富绩仁邻宁其中弃之乎既己辱收之矣用此自信独无介然若唐两生奏记当路至愿为燎供席蒸芝效祥顾有义焉何至是也更望日崇令问益被眷图早正台衡大庇伦品不惟一士独荷至私方届寒凉尚赊侍省伏乞为上自寿副人所瞻
　　贺教授陈履常啓【鼂补之】
　　擢领掾曹归临乡校与从游之良旧私慰喜以居多窃惟国之求才病取舍之胶于法士之涉世患进退之失其中设科举爵位以诱人假诵数词章以干禄须其出试则乡党自好者耻夫屡献不以礼际则山林长往者岂其肯来故上安于有司之区区糊名以为公而士惑于古人之皇皇载质以为辱莫闻览德之鳯率多食饵之鱼恭以某官行独而通志洁而降不落落以如玉矧泛泛其若鳬穷无立锥术可济国至于博览之学絶出之文要其平生固曰余事尚不屑去安有求闻声自籍于诸公章数腾于当宁拔起闾里朋类之荣收还妻孥亲党所喜未促公车之诏聊从泮水之行庶观成山必自累土辞尊及富任何往而非安有为与行志苟存而皆可贻牋良幸脩庆独稽倾咏之诚倍于侪等
　　答贺李祥改宣德啓【鼂补之】
　　延对宸廷改荣京秩从游兹旧慰喜良多恭以宣德懿行不羣令仪可度粤从幼学夙有俊声下帷未省窥园持竿宁悟流麦其精如此故资之深珠玉蕴含山川辉媚自当名世岂独传家补之气合相求心均莫逆絣防洸之何取橛株枸之自留临水送将牛羊方下望风怀想鸿雁欲来庶几逢声子之班荆且复过孟公而投辖未遑驰庆先辱流音尚阻盍簪惟期彊饭
　　贺吕相公啓【秦观】
　　伏审光膺宸命显正台司凡在生成举同忭蹈窃以娲皇补天之际髙宗梦帝之初未就泥金正资陶铸不调琴瑟方赖更张是谓大有为之时必得非常人之佐恭惟中书仆射相公累朝元老名世大儒力足以扶持颠危风足以兴起贪懦青天白日奴亦知其眀璞玉浑金鉴识莫名其器既天资之笃实加地胄以髙华四世五公勲在王室一门万石宠冠廷臣宗族谓之小许公夷狄以为真汉相果从人望爰享天心方思左辖之严遽践鸾台之峻献可替否而思矫激之过解纷挫鋭而有调和之能必欲成仁之始终非特洁身之去就繇是端人坌集异党寖微寛大之泽四覃苛刻之风一变名既得功而竝立位当与德而俱崇明诏始班吉士交庆太公入国固知天下之父归伊尹得君益见圣人之任重某猥缘幸防叨被题评昔陪北海之樽有同梦寐今望平津之馆如隔云天但欣众正之路开始信太平之塞责愿稽故事就封富民之侯请与诸生复上得贤之颂
　　此啓称颂几于谀矣然以投申公直是受得起谢馆职啓【秦观】
　　法同博士阅五载而迁官例比编书通三年而改秩宠灵既逮愧惧实深伏念观族系单微器能浅陋少时好赋仅成童子之雕虫中歳穷经未究古人之糟粕始荣名于进士俄充赋于直言滥居方物之前叨被传车之召文章末技固非道义之尊箕斗虚名秪取谤伤之速亟从引避几至颠跻褒未就于衮华恶已成于疮痏三期之内王尊乍佞而乍贤七年之中鲁田一与而一夺但以偏亲重老生计屡空聊复腼顔以居未能投劾而去日期沙汰分絶进升岂期积日以累劳辄亦逢年而遇合束緼还妇虽防假借之私惩羮吹虀尚虑谴诃之及窃观前史具见鄙悰西蜀中郎孔眀呼为学士东海钓客建封任以校书虽为将相之品题实匪朝廷之选用夫何寡陋遽有遭逢此葢伏遇某官道欲济时仁能锡类始怜贫女稍分秦璧之光终念波臣为激越江之水矧兹竒蹇亦与甄收敢不以古人行己之方为国士报君之义千金弊帚聊依翰墨以自娱一割铅刀或冀事功之可立
　　秦观字少游一字太虚扬州髙邮人元祐初以苏轼荐除太学博士秘书省正字兼国史院编脩官绍圣初坐党籍出通判杭州再贬监处州酒税以谒告写佛书削秩徙郴州编管横州又徙雷州徽宗立复宣德郎放还至藤州卒
　　润州谢执政啓【张耒】
　　伏以文章为学者余事故先王不以经世富贵非人力所制故君子以为在天而况修辞蹇浅未涉作者之流趋世濶迂每在众人之后则其投闲置散防后跋前在所当然夫复何恨伏念耒羁孤一介憔悴余生困棰楚者十年逭饥寒于斗禄仕已成于漫浪意何有于功名始误寘于成均复进升于儒馆佐东观之论著颇见旧闻纪先帝之事功遂游藏室擢升右史密侍清光虽儒学之至荣岂草茅之素望而疾病侵耗心力衰疲分敢自安义当引去驽马自竭骥厯块而已超神山在前风引舟而忽逺尚叨便郡获养残躯静循此恩盖有所自兹葢伏遇某官曲成万类器使庶工直镈防镠废者未尝遽疾大杗小桷施之各以其宜致此枵虚未即捐弃狱讼希简职事不废乎诗书山林幽深形骸颇为之清快庶余龄之可养幸沉痼之有瘳仰报至恩将必有在张耒字文潜淮隂人幼颖异十七时作函关赋游学于陈学官苏辙爱之因得从辙游弱冠第进士厯起居舍人绍圣初请郡以直龙图阁知润州坐党籍徙宣州谪监黄州酒税徙复州徽宗立召为太常少卿甫数月复出知颍州汝州崇寜初复坐党籍落职主管明道宫初耒在颍闻苏轼讣为举哀行服言者以为罪贬房州别驾安置于黄五年得自便居陈州时二苏黄鼂辈相继殁耒独存士人就学者众日载酒殽饮食之久于投闲家益贫郡守翟汝文欲为买公田谢不取晚监南岳庙主管崇福宫卒年六十一永兴提刑谢到任啓【李昭玘】
　　委辔下车勤吏民之趋走据案涉笔拥文墨之纷纭将何补于事功徒有惭于面目伏念昭玘迂疎末学鄙野孤生赋才不长闻道最晚栖迟日月仅成九转之功蹭蹬风尘未防一顾之价再预充庭之贡谩为入格之游敢意斐文偶尘精鉴初乏青钱之作宜置下陈误经黄绢之评遽超数等叨从禄仕擢备儒官讵能握管以窥天良愧奔蜂之化蝎属大明之继照延旧德以亮功博收人才盛集册府开閤之始岂乏异能备员者谁乃出下客人共荣于入彀时皆谓之登瀛正始诸贤滥陪武步石渠秘籍顿发见闻惟知反己以自求敢觊因人而幸进谓有昭昭之明者必有防防之志无赫赫之热者亦无凛凛之寒欲寡过而未能恐修名之不立以愚自信曷尝称博而毁丹与世何尤不暇去婴而归蚡安有本同而末异奚先尝病而后瘳处冲季孟之间仅知所立甘临南北之部适幸两忘能不能各自其人得不得必尸诸命洋然迎饵讵为宓氏之鱼兀若畏人反类羊公之鹤叹源泉之有本惊蒲柳之先衰一传未终恍已迷其姓氏井文屡过几不辨其偏旁但縻廪粟以偷安何罪书鱼之成蠧久玷外庭之列聊从别乘之行迨及更书复还旧直竟无他异莫追终贾之才名必有可观窃预赵张之政事舎丹铅之防勘视鞭朴之喧嚣精神仅及于目前智虑或遗于意表蝇纷诉牒驱即复来雁集吏行守之不置间闗畏罪黾勉赴功入水必濡每忧揭厉遇风知退冀免摧頽虽殚十驾之劳蔑有尺寸之补间以私门艰窘多事侵陵禄未逮于孤穷歳已惊于迟暮田无附郭久负陶潜之归盗不过门素多张禹之爱屡申愚恳愿守方州猥霑造物之私特假详刑之任地占河闗之胜道连雍陜之雄小民尚气而喜争巨猾濒山而为盗素称剧部尤借长才自非水镜无疵权衡不挠则何以吏知守法人不称寃顾烦闇之无堪适选抡之误及此盖某官元功播物一德亮天见逺业于有为期太平之可致论事必同于善使人乐尽其才引伛偻以升髙徒烦假手削轮囷而成器几误挥斤敢不慎守官箴勉思民事不近名而邀福无倚法以作威概以中平得之安静少图裨报上副陶成美廕方休曾未虞于巨臂不才自养终愿托于长年过此以还未知所措昭玘字成季济南人少与鼂补之齐名为苏轼所知擢进士第歴秘阁校理通判潞州入为秘书丞提防永兴京东西刑狱坐元祐党夺官徽宗立召为右司员外郎迁太常少卿出知沧州崇寜初罢主管鸿庆宫遂入党籍居闲十五年自号乐静先生寓意法书图画贮于十囊命曰燕游十友为之序以为与今之人友宁与十者友久益有味也初校试髙密得侯防防执政使人致己意惟求秘阁法帖而已
　　贺李丞相啓【汪藻】
　　躬被策书进居丞弼精忠贯日正二仪倾侧之中凛气横秋挥万骑笑谭之顷国须贤立天为时生恭惟某官厚德镇浮英林经逺得文武弛张之枢要独运胸中明古今治乱之渊源不专纸上爰自践敭之始毎勤献纳之忠老成尚有于典刑天下想闻其风采昨属殊邻之扰上贻当宁之忧夕烽既彻于甘泉清跸将游于汾水唯公夙夜与国存亡挺身六品之卑抗议九重之邃留家誓死镵血书词销大变于胚贻转危机于呼吸洎干戈之息战援桴鼓以登陴义动三军人皆奋死气吞异类虏辄请盟身虽九陨而一生国则崇朝而再造既名髙而众媢乃谗就而身危士讼公寃亟举幡而集阙下帝从民望令免胄以见国人荐经难危益见竒伟方主上清明于今日实邦家希阔之昌期欲众贤同建于事功非雅望孰为于师表将万世维持之是赖何一时康济之足言某久托在闲欣闻盛事虽无縁旅进旅退陪宾客之后尘岂不能大书特书续山林之野史
　　鹤林玉露载汪此啓又李迁谪汪草制词曰朋奸罔上有虞必去于驩兜欺世盗名孔子先诛于正卯或问之汪云我前啓自直一翰林学士而彼不我用安得不诋之按汪公贤者未必有此语制词云云当是矢在上耳
　　贺大谏李寳学啓【杨万里】
　　丕敭褒诏峻陟隆名昔抗论谏垣绰有古静臣之烈今陞华奎阁亟联真学士之班帝思孤节之无朋人羡精忠之有报窃以当国论是非之未定见人才邪正之不同君子志在忧时岂惮尽言之触祸小人心乎趋利第思阿意以徼荣孰知天理之好还殆匪人情之可料导谀者未必获福咎徒塞于两仪守正者未必罹殃名自流于百世若昔可攷于今益明方孽臣盗据于朝权欲私室久颛于国柄罔知胜算运筹策于幄中轻出躁谋动干戈于邦内顾众口同然而和附岂本心若是之颠防秪缘富贵之念深遑防生灵之祸惨惟公逺虑为上极陈虽怀魏证之忠戒征辽水竟坐汲生之戅绌守淮阳越既漏师浸成误国恢谋马邑莫逃首事之诛鲧殛羽山旋正朋奸之典凡曩出矢言之争皆令防徽数之加睠一佞而一忠果孰得而孰失载睹恩纶之布咸新公道之亨恭惟某官秉姿松篁为世蓍蔡立朝二纪几尝阅于崄夷报国一心曾弗移于燥湿众方驹促公独鳯鸣惟知效献替于当时何意被宠荣于后日迨此忠谋之既验凛乎节槩之愈光恩命狎临舆情知劝某竦瞻殊渥深激懦衷喜圣朝有赏谏之风不惭于古庶天下增敢言之气其自于今
　　万里字廷秀吉州吉水人少见张浚勉以正心诚意之学乃名其室曰诚斋按翰苑新书多刻此公诸啓中有上史弥逺者二人本不同时此编辑之误此篇语气必韩侂胄败后作诚斋先侂胄而卒不应有此既无他本考正姑存旧名而识所疑于后
　　囘丞相谢致仕啓【周必大】
　　连章请老优诏闵劳执玉帛于新班位隆亚傅易茅封于旧镇地綂故乡仍秘殿之大名极宗工之异数缙绅创见夷夏乐闻恭惟某官德博而裕于才器闳而冲于用以奥学雄文冠多士以忠言直节居大僚为善未尝近名而声誉之归不可遏事君未尝枉道而爵禄之至不可辞周旋钧枢弼亮神圣谋断兼乎房杜都俞踵乎臯防粤去庙堂屡临藩屏力方刚而抗疏欲追六一之髙风年甫及而挂冠迄遂祈公之雅志优游里第涵泳天真二疎宾客之相娱万石子孙之甚谨谦备六爻之吉悔吝不生夀居五福之先康强未艾在前辈或难于尽善惟哲人独享其全功然而尚父之佐武王潞公之师元祐皆来归之既老岂得谢之可居公固无心上犹有望某敬怀知喜已听传家顾希骥以未能思执鞭而甚切仰勤荣问徒激懦衷寒力方凝燕超多助冀益调于鼎食永丕耸于民瞻
　　贺工部刘尚书啓【黄畴若】
　　恩纶拜宠起部升华帝曰畴若垂哉擢典汝工之职汉廷谁如卿者遂升常伯之班朝登伟人士载嘉颂恭惟某官天球不琢玉井无波学有渊源倒彭蠡三江之势事无盘错倚丰城双剑之锋早登名躔休有华问处宪府抨弹之地得勉益尊立延英谏议之班如尊乃勇懋展经纶之业见谓通明之才信湖山之炳灵有槐鼎之相继爰膺眷命申畀彝章出纳居喉舌之司技巧陋元成之世圣人作百工之事政少借于研思文昌峻八座之躔行即叅于鬷假某落南寝久窃芘居多兹闻君子之得舆辄效小夫之贡牍蟠木为万乘之器必资根柢之容祥金跃大冶之炉敢作莫邪之想
　　畴若字伯庸隆兴丰城人长于政事所在有声而治蜀之绩尤伟终焕章阁学士有竹坡集
　　贺汤侍御啓【任尽言】
　　伏审光奉明纶荣跻横榻国朝更西都三府之制故御史不除大夫端公居南司五院之中与独坐迭为宪长自昔虽称于雄剧比歳或乖于选抡汚我霜台赖公雪耻辄陈管见少助风闻靖言有宋之奸臣无若亡秦之巨蠧十九载辅国而专政亘古无之二百年列圣之贻谋扫地尽矣若乃糊名而较艺亦复肆志而任私敢以五尺之童连冠两科之士老牛防犊爱子谁无野鸟为鸾欺君实甚公攘名器报微时箪食之恩峻立刑诛钳当世缙绅之口一时谪籍半坐流言父子至于相持道路无复偶语每除言路必预经筵盖缘乳臭之雏实预金华之讲受其颐防应若影从忠臣不用而用臣不忠实事不闻而闻事不实逮政府枢庭之有阙必谏官御史而后除所以复鹰犬之报而搏吠已憎疎鸳鹭之班而孤危主势私窃富贵之势利岂止于子孙而为臣仰夺造化之鑪锤至不容人主之除吏方当宁之意未罪魏其而在位之臣专阿王氏致学官之献佞假题目以文奸引前代兴王之诗为其孙就试之谶旋从外幕擢至中枢冀招致于妖言啓包藏之异意忠愤扼腕智识寒心上愧汉臣既乏朱云之请剑下惭唐室未闻林甫之斲棺坐令存没之奸备极宠荣之典正缘和议常赞睿谋故圣主念功务曲全于体貌然宪台议罪当明正于典刑赏当功所以示朝廷之至恩罚当罪所以贻臣子之大戒政若偏废国将若何敢为上言莫如君重恭惟侍御气刚而志烈学老而才雄自亲擢于中宸即大符于民望明目张胆士林日诵于谠言造膝沃言天下咸受其隂赐虽直道尽更其覆辙而宏纲独漏于吞舟惟九重之委任寖隆故四海之责望尤备愿言弹击无置渠魁矧今日新除有替人之故亊韦仁约自称雕鹗才固絶伦张文纪不问狐狸恶惟诛首纵黄壤之已隔在白简以难逃使六合之间忠义之心如日九泉之下邪佞之骨常寒庶几绍兴汤御史之名不在庆厯唐子方之下其他世俗之谄语谅非方正之乐闻侧听褒迁别当脩致
　　桯史云秦桧秉权寖久植党牢不可破髙皇渊黙雷声首更大化惩言路壅蔽之弊召汤元枢鹏举为侍御史时任尽言以啓贺之汤袖以白上天顔为囘故一时公议大明奸谀胆落尽言其助也任字元受仕不大显
　　贺叶枢密啓【陆游】
　　恭审显膺明诏进贰鸿枢道大材全固视功名为余事任隆位重盖倚精神之折冲众志交孚太平可冀伏闻今昔有不移之形势华夷有一定之土疆故彼不可越燕蓟而南侵犹我不能跨辽碣而北守尧舜尚无冠带百蛮之理天地元限山河两戒之分又况以本朝积累而当荒陋崛起之生蕃以陛下神武而讨衰弱仅存之小敌重以军民之愤切加之庙祏之威灵当一震于雷霆宜坐消于氛祲夫何玩冦久使逋诛九圣故都视同弃屣两河近地进若登天莫宣方叔之壮猷更类棘门之儿戏坐殚民力孰奋士心上方抚髀而喟然公宜出身而任此恭惟某官负沈雄迈往之略躬英发絶人之姿抚巻慨慷夙有四方之大志立朝开济晩收九牧之重名果副简求肆当柄任以元龙湖海之气参子房帷幄之筹北斗以南一人谁其伦儗长安之西万里行矣清夷某识面莫先托身最早侧听延登之渥自悲沦落之余虽意气摧藏非复雕鹗离风尘之望然饥寒蹙廹犹怀驽马恋栈豆之思敢敬布于微诚觊少囘于曩睠
　　上王宣抚啓【陆游】
　　薄命邅囘阻竝游于簪履丹诚精确犹结恋于门墙敢辞蹈万死于不测之途所冀眀寸心于受知之地伏念某禀资凡陋承学空疎虽肝胆轮囷常慕昔贤之大节廼齿牙零落犹为天下之穷人抚劒悲歌临书浩叹每感歳时之易失不知涕泗之横流昨属元臣暂临西鄙获厠油幕众贤之后实轻玉闗万里之行奋厉欲前驽马方思于十驾羇穷未憖沉舟又阅于千帆伤弱植之易揺悼鸿钧之难报心危欲折髪白无余如输劳效命之有期顾陨首穴胸而何憾兹从剡曲来次防闗虽未觇于光躔已少纾于志愿此盖伏遇某官应期降命生德自天器宇魁闳钟太行黄河温厚之气文章钜丽有庆厯嘉祐太平之风取人不弃于小材论事毎全于大体念兹虚薄奚足矜怜然遭遇异知业已被扆前之荐使走趋逺郡岂不为门下之羞傥囘曩昔之恩俾叨分寸之进穷子见父可量悲喜之怀白骨成人尽出生全之赐过此以往未知所裁
　　游谪防州王炎宣抚川陜辟为干办公事
　　与赵都大啓【陆游】
　　洊被台移摄陪幕辩方剡章而俟报辄怀檄以径前迫于竒穷作此顽钝冒世俗之所悯笑赖门下以为依归伏念某下愚无知大惑不解罪宜永斥【缺】　朝迹者十年身困逺游车辙几环于万里比官巴峡旋客塞垣歳月不知其再周形影相顾而自悼支离病骨无毁而亦消羇旅危防虽招而未返念惸惸之安往复挈挈以此来岂忘惭羞实恃矜恻老马已甘于伏枥敢望长途穷猿方切于投林况依茂防斯盖伏遇某官资函英达学蕴渊源早夺竒谋盖处囊而立见晩更剧任真游刃以无前寳储直中禁之严玉节寄西陲之重曲怜狂简自致漂流每假借于余谈为经营其一饱致兹小憩尽出大恩某敢不痛洗昨非姑休疲役柖陵笠泽虽赊故国之归期锦江草堂聊窃老师之补处
　　答勾简州啓【陆游】
　　近被台移来陪幕辩以海内孤寒之迹假天涯独冷之官但虞讥诃谁肯慰藉忽奉华牋之况岂胜末路之荣伏念某性资防顽问学衰废留落殊方者累歳竒穷举世而一人虽梦寐思归类泽国春生之雁而巾瓶无定如云堂旦过之僧比叨阃属之招实过野人之分方剡章而待报忽捧檄以径前久矣倦游幸兹小憩此盖伏遇某官风猷凝粹志节清真念伥伥浪迹之安归假亹亹余谈而借助遂容萍梗暂息道途惟此意之甚恩实衰俗之创见而某自侵晩景久歇壮心理剡曲之归舟方从此日卜浣花之絶境敢效先贤
　　谢防路监司列荐啓【陆游】
　　意象累然揣分已安于下吏宠光异甚交章遽上于公车莫测何由但知难称伏念某久婴瞀病见谓散材偶从诸老先生之游粗得前言往行之略可咨今事少年误窃于虚名刀洗陈言晩节方惭于大学一来楚峡再阅王春惟体重于藩方故职均于曹掾占名惟谨幸逃有蟹之嘲窃禄甚微屡起无鱼之叹岂期佥议骤及孤踪遂令枯槁之余渐有敷荣之望此盖伏遇某官器函魁磊议极崇谹虽持秋霜夏日之严每廓沧海洪河之量大呼相和或容醉吏之狂重听何伤曲恕聋丞之老虽深知其无用亦并采而不遗某敢不强恕求仁质直好义庶几夙夜或免小人之归犹有鬼神尚图国士之报
　　此谢荐之始也但荐法谢法俱不同耳只莫测何由四字便是古人髙处　范石湖帅蜀务观为参议官以文字交不拘礼法人讥其頽放因自号放翁此啓略见放意
　　杨用脩云宋初置监州分知州之权有钱昆者性嗜蟹常求外补曰但得有蟹无监州处则可归田録扪虱新话载其事东坡诗曰欲问君王乞符竹只忧无蟹有监州昆去坡不逺即用其事为诗良爱其语也知严州谢王丞相啓【陆游】
　　故里浮沉窃玉局再期之禄公朝抆拭付桐江千里之民戍非遥竹符甚宠感沦病骨愧溢衰顔伏念某元祐党家绍兴朝士池鱼瀺灂本思自放于江湖社栎支离久已难施于斤斧繇治生之素拙因从宦以忘归顷自吴中久留劒外顾彼衣冠之所萃颇以文字而相从方深去国之悲敢有择交之意流偶殊于泾渭风自隔于马牛睚眦见憎本出一朝之忿排挤尽力几如九世之雠藐是羁孤孰为别白纵免投荒之大罚亦宜置散以终身且定逺未归惟望玉闗之生入轻车已老犹防北平之盛秋岂有朝为闾阎废斥之人暮窃畿辅承宣之寄兹盖某官学穷窔奥勲塞堪舆南山岩岩冠公师之重任赤舄几几同宗社之闳休念人材之实难悼士气之不振埏陶至广收拾无遗方与物以皆春悯向隅之独泣燮和舆论阔略彝章起安国于徒中较恩未大还管寜于海外为力尚轻而某少非列于通才晩徒专于朴学弃鸡肋而犹惜虽仰戴于深仁续鳬胫则自悲恐难逃于薄命
　　除校书谢丞相啓【真德秀】
　　上翰林主人之对谬贡刍言陪瀛洲学士之班遽陈华选拜恩宠甚拊已然切以圣朝重英俊之储册府萃图书之富匪特养以资望盖将充乃见闻使旁捜博览优游文史之清庶潜省黙观磨砻器质之美观作人之有道殆与天之同功故菁莪既盛于一时而丰芑尚遗于数世大者光明魁垒足以翼邦家小者靖重端方可以善风俗深嗟流弊寖异前观育才之意视以具文庇职其间指为借径至有身居儒馆心别骛于髙华名在书林手弗亲于雠校鄙习相仍而莫悟清途沿是以反轻力囘此风政在今日不有魁竒之彦孰堪采择之公如某者防顽不灵孤苦自奋蚤服师资之训粗知学问之方连歳科名似未忘于进取平生志愿端不在于轻肥偶玷班行坐糜廪禄瞽宗殷学无补斯文博士秦官何裨末议虽本为贫而漫仕未尝枉道以求伸胡然误恩陟是清贯念昔脱身于塲屋益思鋭意于简编然家无邺侯揷架之藏徒日发董子下帷之愤今将徜徉东观凌厉西昆阅河图寳训人间希有之珍窥金匮石室歴代不传之秘刋订譌谬含咀英华庶几因文字以窥圣贤之用心夫岂假梯媒以为富贵之张本昔杨雄之居天禄盖二三世而不徙官而韦述之在集贤亦四十年而后卒业故能发挥大典焜燿方来此前脩之所已行而小子之所愿学迄成微志有赖洪私幸遇某官直道不囘孤忠自许觝排羣枉已去虞朝之四凶汲引众髦当思孟氏之三乐至于不佞亦在兼收且令身逺于尘埃得以神交于篇牍期待过矣铭感何如某敢不淬磨新功寻绎旧业丹铅事防勘可勿殚是正之劳金石无磷缁尚克守初终之节
　　囘孙榜眼啓【真德秀】
　　壁水蜚英夙髙士望玉阶上对果亚抡魁新六馆之荣观壮七闽之盛事恭惟某官清标絶俗劲气横秋学探精微期欲造圣人之奥身居穷约常懐忧天下之心饬躬允蹈于规绳抗志弗渝于金石比承清问独罄丹衷铺陈主德隆替之由力辨国论是非之正虽明白峭直不为媚俗之言而温厚深醇自得告君之体众共称其卓伟公特出于绪余夫既都儒者之至荣要必慕古人之盛节昔仁皇帝旁捜于多士若韩魏公擢在于一人顾科第之相同不知其几而勲名之有烂独到于今愿恢他日之逺图罔俾前脩之专美某滥陪较艺钦诵奏篇以直言取人盖当宁留心之方切得名士报国在有司何力之足云猥先枉驾之临申贲长牋之贶念友直友谅既素辱于心期不以颂以规其敢忘于古谊江东赈济无罪可待谢丞相啓【真德秀】
　　巧语上闻方抗章而自列隆恩下逮况赦过以不诛捧诏凌兢拊躬感惕某本惭通敏徒抱阔疎入侍轩墀每见玉色忧民之切出乗使簿复观玺书恤下之频誓竭驽材秪承德意属江左竝罹于旱暵而桐川尤惨于雕残防赈赡之特优惧奉行之弗称夙宵一念民饥奚啻于已饥经画百为王事殆同于家事所冀推仁恩而均被靡遑顾文法以自营顷当原隰驱驰之时备睹田野焦熬之实欲籴则人苦青蚨之寡欲济则官无红粟之储抑立视其死与既有负求刍之托苟利专之可也又难逃矫制之刑与其失职以偷安寜若殒身而任责勉效便宜之举亟防问可之音顾小臣敢越于拘挛见盛世素行于寛大是乃彰朝廷之美何至干堂陛之严以王命而赒民囏本其所职贪天功而为己力焉有此心岂虞止棘之谗乃出剖符之守情状深藏而叵测有愧先知语言妄发以不伦本无足辩荷天日照临之赫免风波沦陷之危兹盖伏遇某官以至公而秉化钧以深仁而培邦本谓羣臣之善亦王之善齐人尝有格言而众职之功乃相之功柳子诚为确论凡悉力以裨荒政乃尽忠以报公朝肯令譛愬之得行驯致是非之易位特加全防俾逭谴诃某敢不仰佩洪私益坚素守德秀为江东转运副使旱蝗广德太平为甚德秀与留守宪司分所部大讲荒政而自领广德太平亲至广德与太守魏岘以便宜发廪使教授林庠赈给先是都司胡槻薛极诮德秀迂儒至是政誉日闻因倡言旱伤本轻监司赈赡太过使岘劾庠以撼德秀德秀上章自明朝廷悟与岘祠授庠干官
　　贺郑丞相啓【魏了翁】
　　出命九重登庸二府崇甘盘之旧学着调鼎之新功方兹地节新政之年赫然天章责治之意丕平所感端命维休窃观易道之微无如时义之大玩理于防通之分沈几于变化之神方处时之未然宁藏器以有待故干在下则潜龙勿用屯其膏则乗马班如或需于沙或需于泥或贲其须或贲其趾或且安于坎坎或退守于谦谦脱事防之方来岂几微之可失故坤之三以时而发复之四惟道是从解既得中着有往夙吉之戒益虽居下实利用大作之时井而汔至有羸瓶之凶豫而勿疑为盍簮之得尝原天地之运化以验古今之屈伸何示人之昭昭而听我之藐藐盖狃于前失者闇大体而安于小成者乏逺图敢因师友之旧闻仰赞朝廷之先务窃惟仁哲亲政之始实踵章宣称制之余皆静观者十年而奋发于一日然而或以更张为一代之兴辟或以踵误生百年之厉阶乃知听断之初实系安危之判矧一二日万几之遝至乃四十年大柄之倒持士习于放利皇恤其他俗忲于积威不知有上典章浸泯廉耻蔑闻不及今解弦而速更将自后噬脐而无及拟効涓尘之报敢脩固陋之辞且三省有造令出令之殊自王蔡擅朝以后重在都司而三省之属不能制其可否二府有同班合班之异自秦韩专国以来恶人异已而二府之事未尝更相是非尚书特奉命之司胡为有先勾之笔都堂为聚议之所何者开略入之端台谏耳目之官但见书名于纸尾给舎喉舌之寄未闻驳正于词头于是有韩卢俱毙之嘲有时被五伯之谤又其甚者请终言之翰苑受命于禁中掖垣代言于閤下今或先数旬而呈藁断无杨大年因三壤而求归或后累月而草词亦非刘原父以九制而被遇凡曰论思之彦例防献纳之讥目善类为好名指直言为归过于是禁廷宣召经幄留身二史直前百官轮对帅守监司之陛奏臣民庶士之匦封例曰具文习成结舌火既燃而强寝疾已剧而忌医彼躬处休莫肯念乱河北列二十四郡独无忠臣云南丧数十万师反以捷告奚暇为事君安社稷之虑大抵皆全躯保妻子之臣幸积曀之划劙值大明之临照剥之无咎一阳久处于五隂之间刚长乃穷一隂宜决于五阳之末于皇盛举久属通儒恭惟某官精诚足以虑微訏谟足以经逺有嘉谋而告于内尚周臣良显之风持众美以效之君得唐相弥缝之用虽光尘之外合而冰蘗之独持自建学于中兴既阅年之九十岂无大科异等由此而致通显亦有文人才士随世以就功名然而章章乎正大之名卓卓乎廉隅之行揆之亲见夐若前闻是膺一德之求絶出羣臣之右当轴处中曾几何日拔奸扶善已若而人子仪彻乐黎干灭驺莫匪精忠之观感承宗削地韩讨贼咸钦处分之得宜某尚陈狂瞽之言仰赞盛明之政公卿幸得遭遇不胜王阳长防之忧经制有所持循切陈贾傅太息之请以是知我罪我惟公进之退之
　　了翁字华父卭州蒲江人理宗立了翁以议济王事忤史弥逺黜外弥逺死郑清之代相始召用正人真魏等然终不尽其用此啓即上清之作也按宋事至此已不可为了翁犹上章论十弊大防与此啓同此实贤者心事也当时惟崔与之终身不出
　　贺范左相啓【刘克庄】
　　断自宸衷付之魁柄惟辟作威作福方亲揽于大权有臣同德同心爰超居于端揆识者相庆翕然同词于惟华宗厥有名宰忠宣当元祐之世不主一偏觉民在建炎之初有功再造惜也经纶之日浅甚哉遇合之际难孰如我公自结明主十载雷声之渊黙一朝地辟而天开国其庶几政将焉往恭惟某官禀元化之精粹蹈圣人之中庸贵处庙堂臞如山泽其秉心诚实故君子咸附其蓄德深厚故小人不疑属者诸公欲手版下新亭之拜时惟元老独举扇障武昌之尘然后太阿之柄还然后九鼎之势重十全无遗虑矣一变犹反手然斯谋斯猷惟君陈之告我朕梦朕卜以汝説而赉予必能容折槛之人必不罪举播之士必开密网必革副封必斥絶羊张汤必追还阳城陆贽鲁安得削隠然儒无敌之功吴未可图良以彼有人之故绵基图于箕翼纪勋绩于旂常某流落十年侵寻六袠福建子是恶既不可以逃乡江西社盛行又无从而入派分为农而没世忽逢知己之秉钧敢云茅拔而彚征不觉籁鸣而机动希文得政岂无守道之献诗司马当朝不待器之之通问
　　贺魏右史啓【危稹】
　　恩涣席前班髙柱下秘书不是监昔有是言右史用名流实联法从除音诞布欢颂沸腾某官北斗天枢西川石笋等五诰三盘而上文可同规自八索九丘以来书皆有用不随时而俱靡自与道以偕行几年嗟蜀道之难一旦觉长安之近龙墀入觐蔚为华国之儒鸡舌含香快吐济时之略惟斯文之未坠知上眷之益隆礼乐司存冠九卿之妙选蓬莱身到总三馆之清流才与地以双清命自天而三锡屈司记注以阐才猷振乃嘉声厥有故实论事闿切逺追唐相之遗风致主厉精伫见汉臣之治行某自慙末学无补明时每闻闳讥之轩昻但觉懦衷之警策适观峻擢益倍欢悰玉立双螭已喜端人之得路符分半虎更祈厚德之包藏
　　稹字逢吉抚州临川人尝知漳州为义冢葬无主旅榇二千三百有竒又尝以通书徐侨罢宫侨紫阳门人也
　　贺史丞相除太傅啓【李刘】
　　师臣巽命帝傅升班七十从心公亦何心于极品二千同德独髙崇德之绍勲叶朱衣介帻之祥增黄耳玉铉之重窃以傅者傅之德义不惟其官惟其人臣哉臣作股肱罕有是父有是子若西京厚王陵之宠及东都旌卓茂之年虽加衡紞以鞶缨俱匪箕裘之鼎鼐于皇孝庙旧学越伦当淳熙丙午之夀上皇以正月戊子而进亚父今专槐之正位有乔木之世臣父子一家两两齐三台之色君臣千载重重聚四纪之间贲然绿绨之新复此青氊之旧恭惟某官清和而任直大以方禹以功臯以谟遹全絶德绛之果霍之勇难拟脩能无敌知儒者之真可久见贤人之德一柱障黄河之决两手洗白日之光三登二十七年万机几于百变内除狗防旋安鸿雁之居外殄狼防显筑鲸鲵之观风震雨凌而栋梁自若火炎水润而鼎实各调盖享天心非要人爵陶侃之指纹贯彻犹三逊以滋髙丁固之松梦留连甘十年之不调上念慈闱之训日思元老之功无官酬公维师尚父犹坚谦抑力反涣扬姑隆絶席之班式举戴舆之典虹明带玉龟顾印金备衮冕之上仪增衣冠之盛事改容而礼论道以经平淮用八千兵更酬谢傅苍生之志辞齐封三万户防寻留侯黄石之盟某久累播钧遐瞻岩石耸听上公之一命阻陪潭府之羣才斐然成章是以有庆乗雪边之节传无因拜夀杖之尊窥【缺】上之阶符愿长辅化枢之运
　　史弥逺字同叔浩之子绍定五年拜太傅初弥逺诛韩侂胄相寜宗十有七年寜宗崩废济王立理宗又独相九年擅权用事专任佥壬理宗德其立已虽台谏言其奸恶弗恤也济王不得其死识者羣起而论之弥逺用李知孝梁成大等为鹰犬一时君子贬斥殆尽其拜太傅去死无几而此啓犹极其谄谀如此贺史丞相除少师啓【李刘】
　　巽避公槐升魁师棘万世策定盍径跻万石之班三台色齐乃退位三孤之长寸心如此千载无之恭惟某官厚大而裕和端凝而洪毅周拜乎前鲁拜乎后迈韦平父子之荣陟格于帝尹格于天续尧舜君民之业自开禧之末一麾九日相嘉定之治十有七年于我如浮云心本游于澹泊用汝作霖雨身爰佩于安危既难挽鼎湖之龙乃力洗咸池之日周勃之诛吕迎代尚观望于军情霍光之拥昭立宣几动揺于庭议未有独运于掌上不烦执事之顔行为天下得人与生民立极导凭几之命而晏然仍几辅垂帘之政而遄己彻帘三边絶赤白之囊万国布黄朱之乗风雷屏息日月重光宜神圣建道德之师见辅弼为社稷之寳比播维垣之命允孚岩石之瞻乃执防谦力囘成涣弗敢基命定命正倚弼谐若曰父师少师何拘等级姑冠班于洪化即颛面以经邦坤载物而承天盖得下裳之吉鼎以木而巽火实存上铉之虚九重尊李泌以先生四海戴子仪为尚父黄河如带山如砺岂惟难拒于公珪青櫺有洞石有牕恐合绍开于王社某夙勤坏冶自抵简书泥涂久隔于朝绅梦寐尚随于贺臆辄凭鱼茧之素恭布燕雀之私亮天地而弼一人谅益基无穷之闻理隂阳而遂万物尚祈泽不获之夫
　　贺洪郎中除察院啓【李刘】
　　亲擢郎潜进司台察十年去国安泉石之膏肓一札起家任朝廷之耳目公无欣戚邦有荣怀恭惟某官行守宫庭道探壸奥养以刚大独扛百斛之龙文出其绪余连中八科之麟角惟其守专而退勇是以任重而进难社下之肉既均寻拜防军之曲逆治中之足未展愿令乗障于隂平仪粉省以归班对皂囊而论事囘天有力方将批径尺之鳞偃月生疑已不容立仗之马曾令考功一出息之顷遂见拾遗九钻火之明星既坼于中台席遂前于半夜甫登表着径拜里行獬豸触邪难置豺狼而不问鹰隼始击尤闗龙象之共观耸闻破头已定落胆刋九山涤九川陂九泽通地气以上腾辟四门明四目达四聪发天光而下济此真御史矣岂忧匈奴哉铸金鼎以图姧不难调鼎察玉衡而齐正然后保衡某一寒曹冰六暑戌雪将返闾阎而防日喜闻台阁之生风雕鹗之在秋天倘或寛于西击乌鹊之绕夜月愿姑听其南飞
　　上赵茶马啓【李刘】
　　访火井于临卭偶逃水厄望星槎于仙汉行拜月【缺】慰江湖渴梦之深瞻原湿华镳之沃伏念某地寒而根浅年迈而骨髙斟酌胸中固欠可人之风味局促辕下粗知范我之驰驱与其包裹供权幸之钻不若蹭蹬任风尘之老况乏挥毫之百斛固应病颡之十年懒问蓬莱羣仙之司遂叱卭徕九折之驭其甘如荠岂必众尝言刈其蒌愿为君御恭惟某官云龙气局天骥风标架屋桃源三椀浇五千之卷乗轺僰道一雄将十万之雌却笑前丁后蔡之笼加安得超范轩栾之缴绕加臭味而厚宾客漫令策兔褐之功画骨相而遗毛皮谅必察骊黄之外如某者不持圭璧未洗袴袍特窘城南晏食之谋遂入冀北暮取之数味已输于第一价敢望于倍三草茶无赖空有名敢妄希于前祓塞马未必不为福或可备于走趋
　　通篇用茶马语作对遂开后人影略假借法门然科塲表不能不用此体姑存此篇以见所自
　　贺给事邹帅啓【王迈】
　　緑底借纶红牙易阃烦公防太子久焉思羽翼之功借君重淮阳示以归禁闼之渐湘灵起舞岳后前驱恭惟某官道传亚圣大贤之心文续先秦古书之脉虎榜首登鳯池身到固地位之宜然鼇头宠重鹤髪恩深尤人生之鲜俪付科名于余事守节谊之大闲方防穴权门趋者成市而螭坳真笔屹然如山及调更化之弦时方多事独卫出疆之璧义不辞难入还班行进掌封驳谁不批勑鲜有如何郯之力争因此结知故每见殷浩而辄喜居中未久丐外即行国事日新比贞观初年而何若君子一去觉贞元朝士之无多心恋阙以常丹髪忧边而渐白惟有甘棠之蔽芾逺到海头最宜丛桂之婆娑久留春脚驩声无地可着最课为天简知太史夜占喜长沙之星见行人朝发趋衡岳之云开寳阁陞大学士之班轻车奉太夫人之养众皆争先而称贺仆知大用之有阶盖当夷夏消长之交未决和战依违之策春秋复雠之义大乃素学之欲行英俊在朝则本强正善类之所属有以中书何无冦公为问者当以吾国即相司马而答之初立本竒更好黄花之晩节倘来不计直垂汗竹之芳名伏念某读书不多合世更寡比奉槐枫之对空意尽言不知草茅之疎转喉触讳甘输三筹而不悔仅忝一命以进身冬已及于期夏方趋于莲幕始仕曰筮或曰即初而觇终事长必忠安敢以顺而为正竦闻元帅来镇此方幸以邻壤之诸生得为油幢之末吏虽素于左右本无介绍然见之方册不昧半生况进士题名既接鳯雏之武而小人有母敢希燕喜之荣倘推老吾老幼吾幼之心当无中不中才不才之间曲怜臭味俾托帡幪待我不以众人倘少垂于冀盻因主可以信客窃自激于懦衷
　　迈字贯之兴化仙游人理宗时轮对言君不可欺天臣不可欺君厚权臣而薄同气为欺天之着帝为改容言者以他亊劾去改通判漳州此啓是时作也贺林直院啓【王迈】
　　枫陛疏荣槐防进直丝纶独掌更无他学士之除簪绂一新咸贺老先生之遇继有是诏居然即真切以词命之出于禁林轻重实闗于国体矧当多事屡惊夜响之铃縧岂比平时卧看日移于砖影慰抚河北则大手笔可无于德裕调发闗西则凡号令宜付之逊能起诏草若涌泉惟陆相始当于机务发德音如时雨必韦公乃福于生人求如在昔之前脩庶可当上之遴选举世所望非公其谁恭惟某官学力与天相融声名无地可着笔有活法珠走于盘而不出于盘派接古文冰生于水而尤寒于水凡名山大川之伟观与浮屠老子之靓居皆藻饰以雄词尽脍炙于众口帝谓琳琅散落至烦雷电之取将孰如琬琰编摩要与日星而争耀乃攽天防宠畀冰衔吏部二百年之文已归中禁瀛洲十八士之选皆避一头比者演西鄙之恩言下中原之防布脱略骈俪表里诗书孤鳯凰倐尔一鸣顿惊众听飞龙马为之增气矧在班行伫看正阁老之名旋即陪台司之位某李蹊晩出莲幕逺游自闻涣号之攽实倍等伦之喜乗槎无便遥瞻仙岭之浮鼇贺厦有心愿附玉堂之喜鹊
　　囘史督相啓【方岳】
　　边城分梱曾微赤羽之劳书殿通班忽峻紫宸之宠无因至此何德以堪岂有方辞大常伯之除而廼骤跻真学士之冠已控陈于免牍滋愧负于贺言伏念某本乏脩能误膺重寄敌敢窥边而凌中夏端繇防塞之非人嫠不防纬而忧宗周窃愤临淮之多垒使当扆莫安于丙枕趣兵符亟下于庚牌如有老熊当道之威安得佛貍窥江之事兴言及是厥咎安归顾虽肆戮其鲸鲵抑已大惊于鸿雁慨烟火万里之气象几不聊生抚山河两戒之舆图可为痛哭思欲自拘于司败孰云荐被于赞书躐登麟趾之华愈重狐冰之惧兹遇某官润泽以霖雨之手包涵于云梦之胸以其介圭入觐于王自任天下之重得诸傅岩爰立作相每叹人材之难微如腹背之毛亦玷齿牙之论然端殿所以昭异数而大梱所以重中权顾惟何人敢当兹选某抗章之恳得请为期人欲天必从之谅无勤于再命波及君之余也觊乃赞于一辞是谓玉成敢忘环报
　　谢江枢密啓【文天祥】
　　领祠宫之香火敢望弹冠掌册苑之丹铅误防推毂荐非由于识面事真可以语人顶踵衔私额手奏记切以观逺臣以所主孟子以言进退之闲遇大贤而相知韩公以为遭逢之盛盖受恩非天下之所少而知已得君子之为难乃若初无左右之先容独受门墙之隆遇以古道之相与尤人生之至荣伏念某才不逾人学未闻道虽家庭畴昔之教动欲行其本心然山林朴野之资知无补于当世执经而后承恩以来念景行在四海之达尊而科第非终身之能事颇欲自拔于常人之类庶几无负于上帝之衷顷趋阙下之时适际江干之警主忧臣辱念我生之不时外阻内讧繄祸至之无日因抚躬而思奋遂投匦而献言当时破脑而刳心何啻焦头而烂额有仓卒等死之虑无毫髪近名之心六太息之陈岂曰贾生少年之过三十字之献幸寛郇模东市之诛逮时事之既平滋人言之无据小体者戚其失措好事者髙其得名痛痒无知者以文采为贤操挟不正者以哗竞为意匪躬之故俱莫谅于初心尚口乃穷叹难行于直道既奉词而窃禄专闭门而读书未可与俗人言姑尽吾分内事不谓见知于长者遂勤延誉于诸公承明之庐著作之庭未尝梦想寂寞之滨寛闲之野遽沐宠光非华衮有一字之褒何弊帚增千金之重虽深惭于负乘然幸出于钧陶永坚乃心欲报之德兹葢伏遇某官清朝硕辅昭代真儒胷中括石渠东观之藏海内仰天球河图之瑞睠惟世道深属我公整顿乾坤共屹江流之柱献纳日月入旋斗极之枢非徒耀不世之功名将有意太平之礼乐凡今小往大来之防多出前推后挽之功遂使疎庸例叨拔擢某敢不力持素节勉企前修称彦博于都堂幸借郇公之誉荐仲淹于馆职敢忘元献之知
　　谢阎学士啓【袁桷】
　　东观英游久钦诸老南州俚士独守陈编念相望之逈然知无因而至尔何期铨鉴俾预荐扬惟清切之司存实作成于俊乂王言之制曰七史官之长有三风动四方必训词之温雅诏垂万世在书法之简严维班马之良不能继获麟之笔而燕许之体难以推倚马之才艺不两能物无全美笔则笔削则削非曲学之可为见所见闻所闻恐直情而难致古有斗米而作传近多千金以致词好恶成一己之私褒贬失当时之实掩长巻以窃叹抱遗经而自娱故魏收以轻薄寡才咸称秽史王通虽隠沦不仕独着元经方今伟绩无前太平有象大礼略封禅之记纯诚汰郊丘之仪声教万邦文质二代追皇猷创业之永传丕基嗣服之初必属鸿文以扬骏德彰施作绘极妙巧于羣工杂比成音合天和于众耳拔犀之选非易聚毛之长亦难如桷者学不逮人志徒师古献汉家三雍之颂庶或可能续周书王防之篇良非所任揆小材之雕镂幸大冶之作成忘其颛防倍以踊跃兹盖伏遇某官儒林冠冕文薮准绳桃李不言以成众芳之春松栢后雕而贯四时之气官僚慎简载籍肇新争名于朝难后来之居上脩身以道匪平进以依流深虞同升之讥上辱大贤之举幸相知于气味迄无假于声容桷敢不益励讨论上酬奬拔求识李邕之面当已有期效弹贡禹之冠不几于赘因风输感执笔写情歳律云更神休所届庸致茵凭之祷密调鼎鼐之和袁桷字伯长庆元人为丽泽书院山长大德初阎复等荐为翰林国史院检阅官









　　四六法海卷六
　　钦定四库全书
　　四六法海卷七　　　　　明　王志坚　编与吴质书【魏文帝】
　　季重无恙途路虽局官守有限愿言之怀良不可任足下所治僻左书问致简益用增劳每念昔日南皮之游诚不可忘既妙思六经逍遥百氏弹棊间设终以博奕髙谈娱心哀筝顺耳驰骋北塲旅食南馆浮甘于清泉沈朱李于寒水白日既匿继以朗月同乗并载以游后园舆轮徐动叅从无声清风夜起悲笳微吟乐往哀来凄然伤怀余顾而言斯乐难常足下之徒咸以为然今果分别各在一方元瑜长逝化为异物每一念至何时可言方今防賔纪时景风扇物天气和暖众果具繁时驾而游北遵河曲从者鸣笳以启路文学托乗于后车节同时异物是人非我劳如何今遣骑到邺故使枉道相过行矣自爱
　　质字季重以才学博通为五官将及诸侯所礼爱质亦善处其兄弟之间若楼君卿之游五侯也时质为元城令太子南在孟津小城与质书
　　钟伯敬云文帝书往往于没要处口角低回具有情理又云叅从无声四字想见文士放游之妙无富贵气
　　报厐惠恭书【应玚】
　　夫萧艾之歌发于信宿子衿之思起于嗣音况实三载能不有怀虽萱草树背臯苏在侧悒愤不逞秪以增毒朝隐之官賔不往来乔木之下旷无休息抱劳而巳足下剖符南面振威千里行人子羽朝夕相断曾不枉咫尺之路问蓬室之旧过意赐书辞不半纸慰藉轻于缯缟讥望重于丘山是角弓之诗所以为刺也值鹭羽于苑丘骋骏足于株林发明月之辉光照妖人之窈窕斯亦所以耳目之观听亡声命于知友者也
　　玚字德琏与王粲等号建安七子初为魏武掾属终五官将文学弟璩亦以文章显而不在七人之列与满公琰书【应璩】
　　璩白昨者不遗猥见照临虽昔侯生纳顾于夷门毛公受眷于逆旅无以过也外嘉郎君谦下之德内幸顽才见诚知己欢欣踊跃情有无量是以奔骋御仆宣命周求阳昼喻于詹何扬倩説于范武故使鲜鱼出自潜渊芳防发自幽巷繁爼绮错羽爵飞腾牙旷髙徽义渠哀激当此之时仲孺不辞同产之服孟公不顾尚书之期徒恨宴乐始酣白日倾夕骊驹就驾意不宣展追惟耿介迄于明发适欲遣书会承来命知诸君子复有漳渠之会夫漳渠西有伯阳之舘北有旷野之望髙树翳朝云文禽蔽緑水沙塲夷敞清风肃穆是京台之乐也得无流而不反乎适有事务须自经营不获侍坐良增邑邑
　　璩字休琏博学好属丈文明之世歴官散骑常侍齐王即位迁侍中大将军长史曹爽秉政为诗以讽复为侍中典著作　满炳字公琰为别部司马公琰曾过璩明日璩欲遣书谢值公琰使人来召璩璩事不得往故为报
　　与广川长岑文瑜书【应璩】
　　璩白顷者炎旱日更增甚沙砾销铄草木焦巻处凉台而有郁蒸之烦浴寒水而有灼烂之惨宇宙虽广无隂以憇云汉之诗何以过此土龙矫首于寺泥人鹤立于阙里修之歴旬静无征效明劝教之术非致雨之备也知恤下民躬自暴露拜起灵坛勤亦至矣昔夏禹之解阳旰殷汤之祷桑林言未发而水旋流辞未卒而泽滂沛今者云重积而复散雨垂落而复收得无贤圣殊品优劣异姿割髪宜及肤翦爪宜侵肌乎周征殷而年丰衞伐邢而致雨善否之应甚于影响未可以为不然也想雅思所未及谨书起予应璩白
　　广川县旱祈雨不得璩作书戏之
　　与侍郎曹长思书【应璩】
　　璩白足下去后甚相思想叔田有无人之歌闉阇有匪存之思风人之作岂虗也哉王肃以宿德显授何曾以后进见拔皆鹰扬虎视有万里之望薄援助者不能追参于高妙复敛翼于故枝块然独处有离羣之志汲黯乐在郎署何武耻为宰相千载揆之知其有由也徳非陈平门无结驷之迹学非扬雄堂无好事之客才劣仲舒无下帷之思家贫孟公无置酒之乐悲风起于闺闼红尘蔽于几榻幸有袁生时步玉趾樵苏不防清谈而已有似周党之过闵子夫皮朽者毛落川涸者鱼逝春生者繁华秋荣者零悴自然之叹岂有恨哉聊与大弟陈其苦怀耳想还在近故不益言璩白
　　答从兄安成王书【陆景】
　　奉告清言溢目眷逮周委炎光巳盛愿此胜宜仰承发止巳次新林引迈务殷无妨怡赏三湘奥区九嶷形胜浮洲动浪闻眠鸥之旧説安流洞浦忆采石之遗风昔景伯出蕃髙风振古叔英之部清约见称兄政誉平宣威和兼济加以夏石竒云秋江迥月翰飞纸落理丰辞赋赏末兴余时希逮忆暌离方远川途修旷炎凉方改愿加珍朂緑宇可传白云终间心伤泪洒投笔无宣景字士仁抗之次子抗卒与兄晏弟机云分领抗兵拜偏将军中夏督澡身好学著书数十篇后为王濬军所杀安成王不可考
　　与诸葛恪书【薛综】
　　山越恃阻不賔歴世缓则首鼠急则狼顾皇帝赫然命将西征神防内授武师外震兵不染锷甲不沾汗元恶既枭种党归义荡涤山薮献戎十万野无遗冦邑防残奸既埽凶慝又充军用藜蓧稂莠化为善草魑魅魍魉更成虎士虽实国家威灵之所加亦信元帅临履之所致也虽诗美执讯易嘉折首周之方召汉之衞霍岂足以谈功轶古人勲超前世主上欢然遥用叹息感四牡之遗典思饮至之旧章故遣中台近官迎置犒赐以旌茂功以慰劬劳
　　恪领丹阳太守招抚山贼期岁尽降其人恪自领万人余分给诸将孙权嘉其功遣尚书仆射薛综劳军综先移恪书云云综字敬文仕吴为太子少傅答伏义书【阮籍】
　　承音览防有心翰迹夫九苍之髙迅羽不能寻其巅四溟之深幽鳞不能测其底矧无毛分所能论哉且云无定体应龙不常仪或朝济夕巻翕忽代兴或泥潜天飞晨降宵升舒体则八维不足以畅迹促节则无间足以从容是又瞽夫所不能瞻璅虫所不能解也然则修渊邈者非近力所能究矣灵变神化者非局器所能察矣何吾子之区区而吾真之务求乎人力势不能齐好尚舛异鸾凤凌云汉以舞翼鸠鹓悦蓬林以翺翔螭浮八濵以濯鳞鼈娱行潦而羣逝斯用情谷从其好以取乐焉据此非彼胡可齐乎夫人之立节也将舒网以笼世岂樽樽以入罔方开模以范俗何暇毁质以适检若良运未协神机无准则腾精抗志邈世髙超荡晴举于区之表摅妙节于九垓之外而翺翔之乗景跃踸踔陵忽慌从容与道化同逌逍遥与日月并流交名虚以齐变及英祗以等化上乎无上下乎无下居乎无室出乎无门齐万物之去留随六气之虚盈总网于太极抚天一于寥廓飘埃不能扬其波飞尘不能垢其洁徒寄形躯于斯域何精神之可察虽业无不闻畧无不称而明有所逮未可怪也观吾子之趋欲衒倾城之金求百钱之售制造天之礼儗肤寸之检劳玉躬以役物守臊秽以自毕沈牛迹之浥薄愠河汉之无根其陋可愧其事可悲亮规畧之悬逾信大道之幽且局歩于常衢无为思逺以自愁比连疹愦力喻不多阮籍白嗣宗尝着大人先生传畧云世之所谓君子惟法是修惟礼是克手执圭璧足履绳墨行欲为目前检立欲为无穷则少称乡党长闻隣国上欲图三公下不失九州牧独不见羣虱之处裈中逃乎深缝匿乎坏絮自以为吉兆也行不敢离缝际动不敢出裈裆是以为得绳墨也然炎丘火流焦邑灭都群虱处乎裈中而不能出也君子之处域中何异夫虱之处裈中乎此书不出此意
　　与嵇茂齐书【吕安】
　　昔李叟入秦及关而叹梁生适越登岳长謡夫以嘉遯之举犹怀恋恨况乎不得巳者哉惟别之后离羣独游背荣宴辞伦好经逈路渉沙漠鸣鸡戒旦则飘尔晨征日薄西山则马首靡托寻歴曲直则沈思纡结乗髙逺眺则山川悠隔或乃廻飚狂厉白日寝光﨑岖交错陵隰相望徘徊九臯之内慷慨重阜之巅进无所依退无所据渉泽求蹊披榛覔路啸咏沟渠良不可度斯亦行路之艰难然非吾心所惧也至若兰倾顿桂林移植根萌末树牙浅急常恐风波潜骇危机宻发斯所以怵惕于长衢按辔而叹息者也又北土之性难以托根投人夜光鲜不按剑今将植橘柚于朔蔕华藕于修陵表龙章于裸壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺游之士托身无人之乡总辔遐路则有前言之艰悬鞍陋宇则有后虑之戒朝霞启晖则身披于遄征太阳戢曜则情劬于夕惕肆目平隰则辽廓而无覩极听修原则淹寂而无闻吁其悲矣心伤悴矣然后乃知歩骤之士不足为贵也若乃顾影中原愤气云踊哀物悼世激情风烈龙睇大野虎啸六合猛气纷纭雄心四据思蹑云梯横奋八极披艰扫秽荡海夷岳蹴昆仑使西倒蹋泰山令东覆平涤九区恢廓宇宙斯亦吾人之鄙愿也时不我与垂翼远逝锋距靡加翅翮摧屈自非知命谁能不愤悒者哉吾子植根芳苑擢秀清流布叶华崖飞藻云肆俯据潜龙之渊仰防游凤之林荣曜昡其前艳色饵其后良俦交其左声名驰其右翺翔伦党之间弄姿帷房之里从容顾盻绰有余裕俯仰吟啸自以为得志矣岂能与吾同大丈夫之忧乐者哉去矣嵇生永离隔矣防防飘寄临沙漠矣悠悠三千路难渉矣携手之期邈无日矣思心弥结谁云释矣无金玉尔音而有遐心身虽胡越意在断金各敬尔仪敦履璞沈繁华流荡君子弗钦临书悢然知复何云
　　吕安字仲悌嵇蕃字茂齐时太祖逐安于远郡在路作书与嵇康绍以安父与康同诛惧时所疾故移此书于赵景真考其始末是安所作故以安为定答车茂安书【陆云】
　　云白前书未报重得来况知贤甥石季甫当屈鄮令尊堂忧灼贤姊涕泣上下愁劳举家惨慼何可尔耶輙为足下具说鄮县土地之快非徒浮言华艶而巳皆有实征也县去郡治不出三日直东而出水陆并通西有大湖广纵千顷北有名山南有林泽东临巨海往往无涯汜船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意髙下在心举钑成云下钑成雨既浸既润随时代序也官无逋滞之谷民无饥乏之虑衣食常充仓库恒实荣辱既明礼节甚备为君甚简为民亦易季冬之月牧既毕严霜陨而蒹葭萎林鸟祭而罻罗设因民所欲顺时游猎结罝绕堽宻罔弥山放鹰走犬弓弩乱发鸟不得飞兽不得逸真光赫之观盘戏之至乐也若乃断遏海浦隔截曲隈随潮进退采蜯捕鱼鳣鲔赤尾防齿比目不可纪名鲙鰡鳆炙防鯸烝石首臛絮真东海之俊味肴膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南退燕阿房离宫别馆随意所居沈纶泾渭饮马昆明四方竒丽天下珍玩无所不有犹以不如吴会也乡东观沧海遂御六军南巡狩登稽岳刻文石身在鄮县三十余日夫以帝王之尊不惮尔行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声敎风靡汉吴以来临此县者无不迁变尊夫人贤姊上下当为喜庆歌舞相送勿为虑也足下急启喻寛慰真説此意吾不虚言也停及不一一陆云白
　　困学纪闻云车永茂安外甥石季甫见使为鄮令茂安与士龙书云昨全伯始有一将来具説此县既有短狐之疾又有沙害人闻此消息倍益忧虑足下可具示土地之宜企望来报云答书云云茂安又荅云即日得报輙于母前伏读三周举家大小豁然忘愁足下此书足为典诰虽山海经异物志二京南都殆不复过也愚谓士龙之书笔势纵放可以补四明郡乗之遗故详着之
　　与桓秘书【习凿齿】
　　吾以去五月三日来达襄阳触目悲感略无欢情痛恻之事故非书言之所能具也每定省家舅从北门入西望隆中想卧龙之吟东眺白沙思凤雏之声北临樊墟存邓老之髙南眷城邑怀羊公之风纵目檀溪念崔徐之友肆睇鱼梁追二徳之逺未尝不徘回移日惆怅极多抚乗踌躇慨尔而泣曰若乃魏武之所置酒孙坚之所陨毙裴杜之故居繁王之旧宅遗事犹存星列满目琐琐常流碌碌凡士焉足以感其方寸哉夫芬芳起于椒兰清响生乎琳琅命世而作佐者必垂可大之余风髙尚而迈徳者必有明胜之遗事若向八君子者千载犹使义想其为人况相去之不逺乎彼一时也此一时也焉知今日之才不如畴辰百年之后吾与足下不并为景行乎
　　凿齿字彦威襄阳人桓袐字穆子温之弟初凿齿与其舅罗崇罗友俱为州从事及迁别驾以坐越舅右屡经陈请温后激怒既盛乃超防二舅相继为襄阳都督出凿齿为荥阳太守温弟秘有才气素与相亲善凿齿罢郡归与秘书其风期俊迈如此
　　与王僧防书【檀珪】
　　五常之始文武为先文则经纬天地武则拨乱定国仆一门虽谢文通乃忝武达羣从姑叔三媾帝室祖兄二世糜躯奉国而致子侄饿死草壤去冬今春频荷二勑既无中人屡见蹉夺经涉五朔逾歴四晦书牍十二接觐六七遂不荷润反更曝鳃九流绳平自不宜独苦一物蝉腹肠为日已乆饥虎能吓人遽与肉饿麟不噬谁为落毛去冬乞豫章丞为马超所争今春防勑南昌县为史偃所夺二子勲荫人才有何见胜若以贫富相夺则分受不如虽孤微百世国士姻媾位宦亦不后物尚书同堂妹为江夏王妃檀珪同堂姑为南谯王妃尚书妇是江夏王女檀珪祖姑嫔长沙景王尚书伯为江州檀珪祖亦为江州尚书从兄出身为后军参军檀珪父释褐亦为中军参军仆于尚书人地本悬至于婚宦不肯殊絶今通塞虽异犹叅气类尚书何事乃尔见苦泰始之初八表同逆一门二世粉骨衞主殊勲异绩巳不能叨常阶旧途复见侵抑
　　檀珪字伯玉道济之孙也僧防元徽中为吏部尚书珪诉僧防求禄不得遗书云云僧防乃用为安成郡丞评曰如此笔亦复文通亦复饥虎
　　登大雷岸与妹书【鲍照】
　　吾自发寒雨全行日少加秋潦浩汗山溪猥至渡沂无边险径游曰栈石星饭结荷水宿旅客贫辛波路壮濶始以今日食时仅及大雷涂登千里日逾十晨严霜惨节悲风断肌去亲为客如何如何向因涉顿慿观川陆遨神清渚流睇方曛东顾五洲之隔西眺九之分窥地门之絶景望天际之孤云长图大念隠心者乆矣南则积山万状争气负髙含霞饮景参差代雄凌跨长陇前后相属带天有匝横地无穷东则砥原逺隰亡端靡际寒蓬夕巻古树云平旋风四起思鸟群归静听无闻极视不见北则陂池潜演湖脉通连苎蒿攸积菰芦所繁栖波之鸟水化之虫智吞愚彊捕小号噪惊防纷牣其中西则廻江永指长波天合滔滔何穷漫漫安竭创古迄今舳舻相接思尽波涛悲满潭壑烟归八表终为野尘而是注集长写不测修灵浩荡知其何故哉西南望庐山又特惊异基压江湖峯与辰汉连接上常积云霞雕锦缛若华夕曜岩泽气通传明散防赫似绛天左右青霭表里紫霄从岭而上气尽金光半山以下纯为黛色信可以神居帝郊镇控湘汉者也若潨洞所积溪壑所射鼓怒之所豗击涌澓之所宕涤则上穷荻浦下至狶洲南薄鷰北极雷淀削长埤短可数百里其中腾波触天髙浪灌日吞吐百川写泄万壑轻烟不流华鼎振涾弱草朱靡洪涟陇蹙散涣长惊电透箭疾穹溘崩聚坻飞岭覆回沫冠山奔涛空谷碪石为之摧碎碕岸为之落仰视大火俯听波声愁胁息心惊慓矣至于繁化殊育诡质怪章则有江鵞海鸭鱼鲛水虎之类豚首象鼻芒须针尾之族石蟹土蚌燕箕雀蛤之俦折甲曲牙逆鳞返舌之属掩沙涨被草渚浴雨排风吹涝弄翮夕景欲沈晓雾将合孤鹤寒啸游鸿远吟樵苏一叹舟子再泣诚足悲忧不可説也风吹雷飚夜戒前路下内外望达所届寒暑难适汝专自慎夙夜戒防勿我为念恐欲知之聊书所覩临涂草蹙辞意不周明逺妹名令晖有文才能诗见钟嵘诗品明逺尝荅孝武云臣妹才自亚左芬臣才不及太冲耳大雷在舒州望江县水经注所谓大雷口也晋有大雷戍陈置大雷郡庾亮报温峤书无过雷池一歩
　　报羊希书【周朗】
　　羊生足下岂当适使人进哉何卿才之更茂也宅生结意可复佳耳属华比采何更工耶视已反覆慰亦无已观诸纸上方审卿复逢知已动以何术而能每降恩明岂不为足下欣耶然更忧卿不知死所处耳夫匈奴之不诛有日皇居之亡辱旧矣天下孰不愤心悲肠以忿胡人之患靡衣媮食以望国家之师自智士钳口雄人蓄气不得议图边之事者良淹岁纪今天子以炎轩之德冢辅以姬吕之贤故赫然发怒将以匈奴衅旗恻然动仁欲使余氓被恵及取士之令朝发宰士暮登英豪调兵之诏夕行主公旦升雄俊延贤人者固非一日况复加此焉夫天下之士砥行磨名欲不辱其志气选竒蓄异将进善于所天非但有建国之谋不及安民之论不与至反以孝洁生议于乡曲忠烈起谤于君寀身不絓王臣之箓名不厠通人之班颠倒国门湮销丘里者自数十年以往岂一人哉若吾身无他伎而出值明君变官望主嵗增恩价竟不能柔心饰带取重左右校于向士则荣巳多料于今识则笑亦广而足下方复广吾以驰志之时求予以安邉之术何足下不知言也若以贤未登则今之登贤如此以才应进则吾之非才若是岂可欲以殒海之鬐望鼓鳃于竖鳞之肆坠风之羽觊振翮于轩毳之间其不能俱陪渌水并负青天可无待于明见若乃阙竒谋深智之术无悦主狎俗之能亦不可复稍为卿说但观以上国再毁之臣望府一逐之吏当复是天下才否此皆足下所亲知吾虽疲冗亦尝听君子之余论岂敢忘之凡士之置身有三耳一则云户岫寝栾危桂荣秣芝浮霜剪松沈雪怜肌蓄髓宝气爱魂非但土石侯卿腐鸩粱锦实廼竚意天后睨目羽人次则刳心扫智剖命驱生横议于云台之下切辞于宣室之上衍主德而批民患进贞白而酖奸猜委玉入而齐声礼揭金出而烹勍冦使车轨一风甸道共德令功日济而巳无迹道日富而君难名致诸侯敛手天子改观其末则餍而出望旃而入结冕两宫之下鼔袖六王之间俛眉胁肩言天下之道德瞠目扼腕陈纵横于四海理有泰则止而进调觉迕则反而还闲居违官交造顿罢捐慕遗忧夷毁销誉呼噏以补其气缮嚼以辅其生凡此三者皆志士仁人之所行非吾之所能也若吾幸病不及死役不至身蓬藜既满方杜长者之辙谷稼是谘自絶世豪之顾尘生牀帷苔积阶月又檐中山木时华月深池上海草岁荣日蔓且室闲轩左幸有陈书十箧席隅与右颇得宿酒数壶按弦拭徽讐方校石时复陈局露初奠爵星晚驩然不觉是羲轩后也近春田三顷秋园五畦若此无灾山装可具候振饮之罢俟封勒之毕当敬观邠酆肃寻伊鄗傍眺燕陇邪履辽衞我周之轸迹吊他贤之忧天当其少渉未休此欲但理实诡固物好交加或徴势而笑其言或观谋而害其意夫杨朱以此犹见嗤于梁人况才灭杨子之器物甚魏君之意者哉若如汉宗之言李广此固许天下之有才又知天下之时非也岂若党巷闾里之间忌见贞士之遭遇便谓是臧获庸人之徒耳士固愿呈心于其主露竒于所归卿相末事也若广者何用侯为至廼复有致谒于为乱之日被讪于害正之徒心竒而无由露事直而变为枉岂不痛哉岂不痛哉若足下可谓冠负日月籍践渊海心支身首无不通照今复出入燕河交闗衞整笏振豪巳议于帷筵之上提鞭鸣剑复呵于军埸之间身超每深恩之所集心动必明主之所亮可不直议正身辅人君之过误明目张胆谋军家之得失操志勇之将荐俊止之士此乃足下之所以报也不尔便擐甲修戈徘徊左右衞君王之身当马首之镝闗必固之垒交死进之战使身分而主豫冦灭而兵全此亦报之次也如是则系匈奴于北阙无日矣亡但黙黙窥宠而坐谓子有心敢书薄意
　　朗字义利为江夏王义恭太尉参军朝议遣义恭出镇彭城为北讨大统朗闻解职希为府主簿与朗书戏之劝令献竒进防朗报书援引古义辞意倜傥孝武即位朗以上书忤防大明中丁母忧每哭必恸其余颇不依居丧常节帝使有司奏其居丧无礼传送宁州于道杀之
　　荅竟陵王书【刘虬】
　　虬四节卧病三时营灌畅余隂于山泽托暮情于鱼鸟宁非唐虞重恩周召宏施虬进不研机入无洙泗稷馆之辨退不凝心出累非冢间树下之节远泽既洒仁规先着谨收樵牧之嫌敬加轼鼃之义
　　虬字灵预少抗节好学须得禄便隠宋泰始中仕至晋平王骠骑记室当阳令罢归永明三年徴为通直郎不就竟陵王致书虬荅云云精信释氏衣粗布礼佛长斋以江陵西河州去人远乃居之建武二年冬正昼有白云徘徊檐户之间又有香气磬声其日卒为庾杲之与刘居士虬书【任昉】
　　自别荆南迄将二纪杲之牵滞形有推迁物役丈人没志外身超然独善虽心悬咫尺而事阻山河悠悠白云依然有道金凉伫运想恒纳宜冲明在襟履候无爽体道为用蹈理则和杲之牵缀疲朽愧心巳多访德则山林窅然观道则风云自逺岁暮之期指涂衡岳神虚气懋无待怡和江湖相望安事行李司徒竟陵王茂于神者言象所絶接乎士者遐迩所宗钟石非礼乐之本缨褐岂朝野之谓想闇投之怀不以形体为阻一日通籍梁邸亲奉话言梦想清尘为岁巳积以大人非羔雁所荣故息蒲币之典胜寄防运谅有风期之迟君王卜居郊郭萦带川阜显不绚功晦不标迹从容乎人野之间以穷二者之致且防为心广孚真俗思闻系表共剖众妙皆式筵山阿虚馆川涘实望贲然少酬侧迟昔东平乐善旌君夫于东阁今王爱素致吾子于西山岂不盛欤百龄飘骤凝滞自物千载一朝为仁由已且凌雪戒涂非灭迹之郊鸿钟在御岂销声之道巳标异人之迹故有同物之劳夫山水无情应之以会爱闲在我触目萧条衡岳何亲钟岭何薄想思有在不俟繁言杲之字景行清贫自业食惟有韮葅瀹韭生韭杂菜任昉尝戏曰谁谓庾郎贫食鲑尝有二十七种尝对魏使使问曰百姓那得家家题门帖卖宅荅曰朝廷既欲扫荡京洛尅复神州所以家家卖宅耳
　　与陈伯之书邱迟
　　迟顿首陈将军足下无恙幸甚幸甚将军勇冠三军才为世出弃燕雀之小志慕鸿鹄以髙翔昔因机变化遭遇明主立功立事开国称孤朱轮华毂拥旄万里何其壮也如何一旦为奔亡之虏闻鸣镝而股战对穹庐以屈膝又何劣耶寻君去就之际非有他故直以不能内审诸已外受流言沈迷猖獗以至于此圣朝赦罪责功弃瑕録用推赤心于天下安反侧于万物此将军之所知不假仆一二谈也朱鲔渉血于友于张绣剚刄于爱子汉主不以为疑魏君待之若旧况将军无昔人之罪而勲重于当世夫迷途知反往哲是与不远而复先典攸髙主上屈法申恩吞舟是漏将军松柏不翦亲戚安居高台未倾爱妾尚在悠悠尔心亦何可言今功臣名将雁行有序佩紫怀黄赞帷幄之谋乗轺建节奉疆埸之任并刑马作誓传之子孙将军独腼顔借命驰驱毡裘之长宁不哀哉夫以慕容超之强身送东市姚之盛面缚西都故知霜露所均不育异类姬汉旧邦无取杂种北虏僭盗中原多歴年所恶积祸盈理至燋烂况伪嬖昏狡自相夷戮部落携离酋豪猜贰方当系颈蛮邸悬首藁街而将军鱼游于沸鼎之中鷰巢于飞幕之上不亦惑乎暮春三月江南草长杂花生树羣莺乱飞见故国之旗皷感生平于畴日抚登陴岂不怆悢所以亷公之思赵将吴子之泣西河人之情也将军独无情哉想早励良规自求多福当今皇帝盛明天下安乐白环西献楛矢东来夜郎滇池解辫请职朝鲜昌海蹶角受化惟北狄野心倔强沙塞之间欲延岁月之命耳中军临川殿下明德茂亲总兹戎重吊民洛汭伐罪秦中若遂不改方思仆言聊布往怀君其详之
　　伯之故齐将也梁武起兵説降之建康平使镇江州别驾邓缮等恣行奸利武帝遣人代之伯之不奉诏缮劝伯之反兵败遂降魏天监四年临川王宏北侵命邱迟与之书伯之拥众八千来降复用为平北将军永新县侯伯之不知书得文牒惟作大诺不知此书何以得解当是幕中有人然如此书正可使顽石防头
　　与尚书令王俭书【张充】
　　吴国男子张充致书于琅琊王君侯侍者顷日路长愁霖韬晦凉暑未平想无亏摄充幸以渔钓之闲鎌采之暇时复以巻轴自娱逍遥前史从横万古动黙之路多端纷纶百年升降之徒不一故以圆行方止用之异也金刚水柔性之别也善御性者不违金石之质善为器者不易方圆之用所以北海挂簪带之髙河南降玺言之贵充生平少偶不以利欲干怀三十六年差得以栖贫自澹介然之志峭耸霜崖确乎之情峰横海岸彯缨天阁既谢廊庙之华缀组云台终慙衣冠之秀所以摈迹江臯徉狂陇畔者实由气岸踈凝情涂狷隔独师怀抱不见许于俗人孤秀神崖每邅回于斯世故君山直上蹙压于当年叔阳夐举乎千载充所以长羣鱼鸟毕影松阿半顷之田足以输税五畆之宅树以桑麻啸歌于川泽之间讽咏于渑池之上泛滥于渔父之游偃息于卜居之下如此而巳充何识焉若夫惊岩罩日壮海逢天竦石崩寻分危落仞桂兰绮靡丛杂于山幽松柏森隂相缭于涧曲元卿于是乎不归伯休亦以兹长往若廼飞竿钓渚濯足沧洲独浪烟霞髙卧风月悠悠琴酒岫逺谁来灼灼文谈空罢方寸不觉郁然千里路阻江川每至西风何尝不眷聊因疾隙畧举诸襟持此片言轻枉髙听丈人岁路未彊学优而仕道佐苍生功横海望入庙则协长倩之诚出议则抗仲子之节可谓盛德维时孤松独秀者也素履未详斯旅尚眇茂陵之彦望冠盖而长怀覇山之氓伫衣车而耸叹得无惜乎若鸿装撰御鹤驾轩空则岸不辞枯山被其润竒禽异羽或岩际而逢迎弱雾轻烟乍林端而庵蔼东都不足竒南山岂为贵充昆西之百姓岱表之一民蚕而衣耕且食不能事王侯覔知己造时人骋游説蓬转于屠博之间其欢甚矣丈人早遇承华中逢崇礼肆上之眷望溢于早辰乡下之言谬延于造次然举世皆谓充为狂充亦何能与诸君道之哉是以披闻见扫心胸述平生论语黙所以通梦交魂推衿送抱者其惟丈人而已闗山夐阻书罢莫因傥遇樵者妄尘执事
　　充字延符绪之子少好逸游绪尝归至吴逢充猎右臂鹰左牵狗遇绪船至放绁脱鞲拜于水次绪曰一身两役无乃劳乎充跪曰充闻三十而立今充二十九矣请至来岁及明年便修改多所该通歴尚书殿中郎时尚书令王俭方聚亲賔充縠巾葛帔至便求酒言论放逸及闻武帝欲以绪为尚书仆射俭执不可充愠与俭书云云俭以书示绪绪杖之百御史中丞到防奏免官乆之为司徒谘议叅军迁义兴太守为政清静梁台建以为大司马谘议叅军天监初为吏部尚书居选以平允称迁国子祭酒登台讲説皇太子皆出听出为吴郡太守下车恤贫老故旧莫不欣悦卒諡曰穆
　　与荆州隠士刘虬书【萧子良】
　　玉烛登年金商在律炎凉始贸动静惟安勤味道腴幸遵雅尚岂不乐哉仆诚幸甚百姓一心众生不疾比屋可封将又何求但良书独拥善谈无析愿言之子实痗我心所以不远千里尺书道意自淳清既辨浇漓代袭隠显之术参差黙语之途纷互或饰智以警愚或激情以悟俗或秽巳以闇通或谬歌以明道屠羊驵马未足磷其坚佯狂如愚岂能缁其白官楚蕃魏人外之气逾邈入汉游梁区中之韵弥少及权其轻重品其得失则渊怀洞赏宁或符之仆夙养闲襟长慕出槩迹尘珪组心逸江湖未面自亲闻风如旧而廻驾之念徒轸式闾之礼无阶固巳伫轴深倾筐遐路者矣君矫然独逺确乎难防素志与白云同悠髙情与青松共爽宣习质文缁林枯而重防昭辨空有连河壅而复滔所谓忘言之人可论天人之际岂能凤举鹤翻有心仪萃髙逾爱海比防禅衢沾濠射之防游屈祗鹫之法侣阐三乗于穷子发二谛于困蒙有是因也何其畅欤今皇风具穆至道被四海不溢五岳无尘胶序肇修经法敷广人贱玑璜家习礼让樵苏必时郊林全郁罿纲有节鳞羽偕翔至于层山絶涧环带畿畎膏田沃野亘望无纒信可以招往隠沦栖集胜寄故文举筑室冶城之阿次宗植木西山之麓葛洪考槃于海岫释逺肥遁于钟幽每践其遗踪輙深九原之叹若髙歩可迁复何怀乎四子昔宣尼之见伯雪师利之往维摩岂不知相忘之道哉谅有以也未叙之间为道自爱一二令凌琚之口具子良字灵英武帝第二子少有清尚礼才好士天下才学皆游集焉尝宻啓请原除逋租寛刑恤役武帝不豫遗诏使子良辅太孙明帝知尚书事子良素仁厚不乐时务乃推明帝诏云事无大小与鸾叅怀隆昌元年薨年三十五噫如子良者可谓有子臧之节矣
　　与交友论隠书【江淹】
　　淹者海濵窟穴弋钓为伍自度非竒力异才不足闻见于诸侯每承梁伯鸾卧于会稽之墅髙伯达坐于华隂之山心常慕之而未能及也尝感子路之言不拜官而仕无青组紫绂纽虎符之志但欲史厯巫卜为世俗贱事耳而彯然十载竟不免衣食之败何则性有所短不可韦者有五一则体本疲缓卧不肯起二则人间应修酷嬾作书三则賔客相对口不能言四则性甚畏动事絶不行五则愚婞妄发輙被口语有五短而无一长岂可处人间耶知短而不可易者所谓轮椎分定也犹如鸡鹜之有毛不能得鸾凤之光彩矣况今年巳三十白髪杂生长夜辗转乱忧非一以溘至之命如星殒天促光半路不攀长意徒自欺取筋驽髓冷殊多灾恙心顽质坚偏好防黙既信神农服食之言乆固天竺道士之说守清净炼神丹心甚爱之行善业度一世意甚美之今但愿拾薇藿诵诗书乐天理性敛骨折步不践过失之地耳犹以妻孥未夺桃李须隂望在五畆之宅半顷之田鸟赴檐上水匝阶下则请从此隠长谢故人若乃登峨眉度流沙飱金石读仙经尝闻其验非今日之所言也谁谓难知青鸟明之贵布笔墨然亦焉足道哉
　　文通自叙及此二书皆闲退止足之语虽仕宦终身其素心微尚可想而知也晚节委蛇自食其报较之沈范何啻霄壤
　　报袁叔明书【江淹】
　　仆知之矣髙臯为别执手未期浮云色晓怅然防飞前辱赠书知命仆息心越地采药稽山友人幸甚去岁廹名茂才冬尽不获有报引领于邑情讵可及足下推仆者不一二谈也仆闻狂士之行有三窃尝志之其竒者则以紫天为宇环海为池裸身大笑被髪行歌其次则坚坐崩岸僵卧深窟朝飡松屑夜诵仙经其下则辞荣城市退耕岩谷塞迳絶賔杜墙不出然者皆羞为西山之饿夫东国之黜臣而况其乡党乎或有社稷之士入而忘归则争论南宫之前衞主于邪伏身北阙之下纳君于治至乃一説之竒惊畏左右一剑之功震栗隣国夫能者惟横议汉庭怒髪燕路且犹不数而况于邻里乎若仆之行止巳无可言矣材不肖文质无所直徒以结髪游学备闻士大夫言曰在国忠处家孝取与亷交友义故拂衣于梁齐之馆抗手于楚赵之门且十年矣容貌不能动人智谋不足自逺竟慙君子之恩卒离饥寒之祸近亲不言左右莫教凉秋隂隂独立闲馆轻尘入戸飞鸟无迹命保琴书而守妻子其可得哉故国史小官也而子常为之执防下位也而子云居之仆非有轻车骠骑之畧交河云险之功幸以盗窃文史之末因循卜祝之间故俛首求衣敛眉寄食耳若十口之去于饥寒从疾旧里斥归故乡箕坐髙视举酒极望虽五侯交书羣公走币仆亦在南山之南矣此可为智者道难与俗士言也方今仲秋风飞平原飘色水鸟立于孤洲苍葭变于河曲寂然渊视忧心辞矣独念贤明早世英华殂落仆亦何人以堪乆长一旦松柏被地坟垄刺天何时复能衔杯酒者乎忽忽若狂愿足下自爱也袁炳字叔明陈郡阳夏人歴国常侍员外郎府功曹临湘令卒年二十八有传在文通集
　　与何书【昭明太子】
　　园公道胜汉盈屈节春卿明经孝庄北面况乃义兼乎此而顾揆不肖哉但经途千里眇焉莫因何尝不梦姑胥而郁陶想具区而杼轴心往形留于兹有年载矣方今朱明受谢清风戒寒想摄养得宜与时休适耽精义味理息嚣尘玩泉石激扬硕学诱接后进志与秋天竞髙理与春泉争溢乐可言乎乐可言乎岂与口厌刍豢耳聆丝竹之娱者同年语哉方今泰阶端平天下无事修日养夕差得从容每钻阅六经泛滥百氏研寻物理领略清言既以自慰且以自警而才性有限思力匪长热疾愤其神风弊其体多慙过目释卷便忘是以防求之怀于兹弥轸
　　答湘东王求文集诗苑书【昭明太子】
　　得防知须诗苑英华及诸文制发函伸纸阅览无辍虽事渉乌有义异拟伦而清新卓尔殊为佳作夫文典则累野丽则伤浮能丽而不浮典而不野文质彬彬有君子之致吾尝欲为之但恨未遒耳观汝诸文殊与意会至于此书弥见其美远兼邃古傍槩典坟学以聚益居焉可赏吾少好斯文迄兹无倦谭经之暇断务之余陟龙楼而静拱掩鹤闗而髙卧与其饱食终日宁游思于文林或日因阳春具物韶丽树花发莺鸣和春泉生暄风至陶嘉月而熈游借芳草而眺瞩或朱炎受谢白藏纪时玉露夕流金风时扇悟秋士之心登髙而逺托或夏条可结倦于邑而属词冬雪千里覩纷霏而兴咏宻亲离则手为心使昆弟宴则墨以砚露又爱贤之情与时而笃冀同市骏庶匪畏龙不追子晋而事似洛濵之游多愧子桓而兴同漳川之赏漾舟圃必集应阮之俦徐轮博望亦招龙渊之侣校覈仁义源本山川防酒盈罍嘉肴益俎曜灵既隠继之以朗月髙舂既夕申之以清夜并命连篇在兹弥博又往年因暇搜采英华上下数十年间未易详悉犹有遗恨而其书巳传虽未为精覈亦粗足讽览集乃不工而并作多丽汝既须之皆遣送也某啓
　　太子尝使刘孝绰撰录文集为十巻隋经籍志云古今诗英华十九巻梁昭明太子撰
　　与萧临川书【梁简文帝】
　　零雨送秋轻寒迎节江枫晓落林叶初黄登舟巳积殊足劳止解维金阙定在何日八区内侍厌直御史之庐九棘外府且息官曹之务应分竹南川剖符千里但黑水初旋未申十千之饮桂宫既启复乖双阙之宴文雅纵横即事分阻清夜西园眇然未尅想征舻而结叹望桂席而霑衿若使农书疏脱还邺下河南口占傥归乡里必迟青泥之封且觏朱明之诗白云在天苍波无极瞻之岐路眷慨良深爱防波潮敬朂光彩
　　胡孝辕云书记洞诠云萧子显宗正卿为临川内史子云太府卿为临川内史未定为何今考中大通二年帝以雍州刺史徴为扬州刺史三年立为皇太子子云则以是年出为临川内史故书云黑水初旋未申十千之饮桂宫既启复乖双阙之宴尚书黑水惟雍州汉书孝成皇帝元帝太子也初居桂宫若子显则先子云为临川帝为太子时巳歴侍中国子祭酒矣
　　荅张缵谢示集书【梁简文帝】
　　纲好文章于今二十五载矣窃尝论之日月参辰火龙黼黻尚且着于象章乎人事而况文辞可止咏歌可辍乎不为壮夫杨雄实小言破道非谓君子曹植亦小辩破言论之科刑罪在不赦至如春庭落景转蕙承风秋雨且晴檐梧初下浮云生野明月入楼时命亲賔乍动严驾车渠屡酌鹦鹉骤倾伊昔三边乆畱四战胡雾连天征旗拂日时闻坞笛遥听塞笳或乡思凄然或雄心愤薄是以沈吟短翰补缀庸音寓目写心因事而作
　　荅定襄侯饷卧簟书【梁简文帝】
　　筠篁多品篠簜杂名校色比竒独此为贵自含苍紫似乆暴于柯亭乍舒黝素若屡沾于湖水三伏余炎九折成用便可旅食南馆髙卧北窓
　　荅南平嗣王饷舞簟书【梁简文帝】
　　濯龙之木文饰坛淮南之台紫罗为荐未若五离九折出桃枝之翠笋绮烂霞舒制云母之修竹南湘防泪喻此未竒东宫赤花拟之非妙
　　荅萧子云上飞白书屏风书【梁简文帝】
　　得所送飞白书缣屏风十牒冠六书而独美超二篆而擅竒乍写星区时图鸟翅非观触石巳觉云飞岂待金珰便覩蝉翼间诸衣帛前哲未巧悬彼帐中昔贤掩色
　　荅新渝侯和诗书【梁简文帝】
　　垂示三首风云吐于行间珠玉生于字里跨蹑曹左含超潘陆双鬓向光风流巳絶九梁挿花歩揺为古髙楼怀怨结眉表色长门下泣破粉成痕复有影里细腰令与真类镜中好面还将画等此皆性情卓絶新致英竒故知吹箫入秦方识来凤之巧鸣瑟向赵始覩驻云之曲手持口诵喜荷交并也
　　与湘东王论文书【梁简文帝】
　　吾軰亦无所游赏止事披阅性既好文时复短咏虽是庸音不能阁笔有慙伎痒更同故态比见京师文体懦钝殊常竞学浮疎争为阐缓冬修夜思所不得既殊比兴正背风骚若夫六典三礼所施则有地吉凶嘉賔用之则有所未闻吟咏情性反拟内则之篇操笔写志更摹酒诰之作迟迟春日翻学归藏湛湛江水遂同大传吾既拙于为文不敢轻有掎摭但以当世之作歴方古之才人逺则杨马曹王近则潘陆顔谢而观其遣辞用心了不相似若以今文为是则古文为非若昔贤可称则今体宜弃俱为盍各则未之敢许又时有效谢康乐裴鸿胪文者亦颇有惑焉何者谢客吐言天防出于自然时有不拘是其糟粕裴氏乃是良史之才了无篇什之美是为学谢则不屇其精华但得其冗长师裴则蔑絶其所长惟得其所短谢故巧不可阶裴亦质不宜慕故胸驰臆断之侣好名忘实之类方分肉于仁兽逞郤歩于邯郸入鲍忘臭效尤致祸决羽谢生岂三千之可及伏膺裴氏惧两唐之不传故玉徽金铣反为拙目所嗤巴人下里更合郢中之听阳春髙而不和妙声絶而不寻竟不精讨锱铢覈量文质有异巧心终愧妍手是以握瑜怀玉之士瞻郑邦而知退章甫翠履之人望蛮乡而叹息诗既若此笔又如之徒以烟墨不言受其驱染纸札无情任其揺襞甚矣哉文之横流一至于此至如近世谢朓沈约之诗任昉陆倕之笔斯实文章之冠冕述作之楷模张士简之赋周升逸之辩亦成佳手难可复遇文章未坠必有英絶领袖之者非弟而谁每欲论之无可与语思言子建一共商防辩兹清浊使如泾渭论兹月旦类彼汝南朱丹既定雌黄有别使夫怀防知慙滥竿自耻譬斯袁绍畏见子将同彼盗牛遥羞王烈相思不见我劳如何
　　永明中王融谢朓沈约文章始用四声以为新变至是庾徐父子转拘声韵弥为丽靡简文论及之　此依梁书本续文选依南史比此少数语　古谚有云山川而能语葬师食无所肺腑而能语医师色如土此书烟墨一聨实用此
　　荅齐国饷双马书梁【元帝】
　　名重桂条形图柳谷襄阳地穴近求未易滇池水里逺访犹难价疋龙媒声齐骥子河精曜采似伏波之铸铜震象飞文笑东瀛之刻玉加以控斯银勒利此金衔鞍揭镂衢光含两月纒萦紫缕色丽双丝方嗤晋后恒乗郑国之驷更鄙曹君经饷蜀王之马
　　胡孝辕云齐兴值梁季嵗元帝承制江陵称臣于齐至承圣二年始讲敌国交聘之礼
　　与武陵王书【梁元帝】
　　皇帝敬问假黄钺太尉武陵王自九黎侵轶三苗冦扰天常丧乱獯丑凭陵防刘象魏黍离王室朕枕戈东下泣血西浮殒爱子于二方无诸侯之八百身被属甲手贯流矢俄而风树之酷万恨始纒霜露之悲百忧继集叩心饮胆志不图全直以宗社缀旒鲸鲵未剪尝胆待旦龚行天讨独运四聪坐挥八柄虽复结坛待将褰帷纳士拒赤壁之兵无谋于鲁肃烧乌巢之米不妨于荀攸才智将殚金贝殆竭傍无寸助险阻备尝遂得斩长狄于驹门挫蚩尤于枫木怨耻既雪天下无尘经营四方专资一力方与岳牧同兹清静隆暑炎赫弟比如何文武具僚当有劳弊今遣散骑常侍光州刺史郑安忠指宣往怀
　　又与武陵王书【梁元帝】
　　甚苦大智季月烦暑流金铄石聚蚊成雷封狐千里以兹玉体辛苦行阵乃眷西顾我劳如何自獯丑凭陵羯胡叛涣吾年为一日之长属有平乱之功膺此乐推事归当璧傥遣使乎良所迟也如曰不然于此投笔友于兄弟分形共气兄肥弟瘦无复相见之期让枣推梨长罢欢愉之日上林静拱闻四鸟之哀鸣宣室披图嗟万始之长逝心乎爱矣书不尽言
　　武陵王纪武帝第八子帝特爱之以为都督益州刺史曰天下方乱惟益州可免故以处汝帝崩纪称帝于蜀元帝再与纪书又遣人喻意许其专制岷方纪报如家人礼巳而兵屡败遣使论和元帝不许樊猛获纪纪曰卿送我一见七官猛曰天子何由可见并其子杀之大智武陵小字也
　　每览萧氏自相屠僇辄为酸鼻当时诸人若不着天子癖于胸中不失为长安布衣也
　　荅谢中书书【陶景】
　　山川之美古来共谈髙峯入云清流见底两岸石壁五色交晖青林翠竹四时俱备晓雾将歇猿鸟乱鸣夕日欲颓沈鳞竞跃实是欲界之仙都自康乐以来未复有能与其竒者
　　答虞仲书【陶景】
　　栖六翮于荆枝望绮云于青汉者有日于兹矣而春华来被草石开鲜辞动情端志交衿曲信知邻徳之谈无虚往牍夫子虽迹躔朱閤而心期岱岭岂但散髪乎髙岫似将飞霜于絶谷良为钦哉野人幸得托形崇阜息影长林每对月流叹临风轸慨徒事累可豁而髪容难待自非齐生死于一致者孰不心热者乎举世悠悠孰云同此傥遇知己相与共忧朅来虞公兹焉可迈何为栖栖空劳鼓缶迨及暇日有事还童不亦皎洁当年而无忸前脩也
　　与何论止杀书【周颙】
　　丈人所以未极遐蹈惑在于不全菜耶挫折之升鼎俎网罟之兴载册其来实逺谁敢干议观圣人之设膳羞乃复为之品节盖以茹毛饮血与生民共始纵而勿裁将无崖畔善为士者岂不以恕己为怀是各静封疆罔相陵轹况乃变之大者莫过死生生之所重无过性命性命之于彼极切滋味之于我可赊而终身朝晡资之以永岁彼就怨酷莫能自伸我业长乆吁哉可畏且区区微卵脆薄易矜歂彼弱麑顾歩宜愍观其饮啄飞沈使人怜悼况可甘心扑搋加复恣意吞嚼乃至野牧成羣闲豢重圈量肉揣毛以俟支剥如土委地佥谓常理可为怆息事岂一途若云三世理诬则幸矣良快如使此道果然而受形未息一往一来生死常事杂报如家人天如客过客日少在家日多吾脩信业未足常免则伤心之惨行亦自念丈人于血气之类虽不身残至于晨鳬夜鲤不能不取备屠门财贝之一经盗手犹为亷士所弃生性之一啓鸾刀宁复慈心所忍驺虞虽饥非自死之草不食闻其风岂不使人多愧耻
　　颙字彦伦晋左光禄顗七世孙也解褐肥乡成都二县令仍为府主簿时宋明帝颇好理以颙有辞义引入殿内亲近宿直元徽中诏为剡令有恩恵百姓思之泛渉百家长于佛理于钟山西立隠舍休沐则归之每宾友会问虚席晤语辞韵如流听观者忘倦清贫寡欲终日长蔬虽有妻子独处山舍　初何侈于味食必方丈后稍去其甚者犹食白鱼防脯糖蟹颙遗书云云末年遂絶血味
　　与何炯书【王僧孺】
　　近别之后将隔暄寒思子为劳未能忘弭昔李叟入秦梁生适越犹怀怅恨且或吟謡况岐路之日将离严网辞无可怜罪有不测盖画地刻木昔人所悲丛棘既累于何可闻所以握手恋恋离别珍重弟爱同邹季淫淫承睫吾犹复抗手分背羞学妇人素钟肇节金飚戒序起居无恙动静履宜子云笔札元瑜书记信用既然可乐为甚且使目明能袪首疾甚善甚善吾无昔人之才而有其病癫屡动消渴频增委化任期故不复呼医饮药但恨一旦离大辱蹈明科去皎皎而非自污抱郁结而无谁告丁年蓄积与此销亡徒窃髙价厚名横叨公器人爵智能无所报筋力未之酬所以悲至抚膺泣尽而继之以血顾惟不肖文质无所底盖困于衣食迫于饥寒依隠易农所志不过钟庾乆为尺板斗食之吏以从皁衣黑绶之役非有竒才絶学雄略髙谟吐一言可以匡俗振民动一议可以固邦兴国全璧归赵飞矢救燕偃息藩魏甘卧安郢脑日逐髓月支拥十万而横行提五千而深入将能执圭裂壤功勒景钟锦绣为衣朱丹被毂斯大丈夫之志非吾曹之所能及巳直以章句小才虫篆末艺含吐缃缥之上翩跹樽俎之侧委曲同之鍼缕繁碎譬之米盐孰致显荣何能至到加性疎涩拙于进取未尝去来许史遨游梁窦俛首胁肩先意承防是以三叶靡遘不与运并十年未徙孰非能薄及除旧布新清晷方旦抱乐衔图讼讴有主而犹限一吏于岑石隔千里于泉亭不得奉板中涓预衣裳之会提戈后劲厠龙豹之谋及其投劾归来恩均旧隷升文石登玉陛一见而降顔色再覩而接话言非借左右之容无劳羣公之助又非同席共研之夙逢笥饵巵酒之早识一旦陪武帐仰文陛备佚之柱下充严朱之席上入班九棘出专千里据操撮之雄官参人伦之显职虽古之爵人不次取士无名未有逾景追风奔骤之若此者也盖基薄墙髙途遥力踬倾蹷必然颠匐可俟竟以福过灾生人指鬼瞰将均宥器有验倾巵是以不能早从曲影遂乃取疑邪径故司懔懔思得应譬县厨之兽如离缴之鸟将充庖鼎以饵鹰鹯虽事异钻皮文非刺骨犹复因兹舌杪成此笔端上可以投畀北方次可以论输左校变为丹赭充彼舂薪幸圣主留善贷之徳纡好生之施解网祝禽下车泣罪愍兹奊诟怜其觳觫加肉朽胔布叶枯株辍薪止火得不销烂所谓还魂斗极追气泰山止复除名为民幅巾家巷此五十年之后人君之赐焉木石感隂阳犬马识厚薄员首方足孰不戴天而窃自有悲者盖士无贤不肖入朝见嫉女无美恶入宫见妬家贫无苞苴可以事朋类恶其乡原耻彼戚施何以从人何以狥物外无奔走之友内乏强近之亲是以构市之徒随相媒孽及一朝捐弃以快怨者之心呼悲可矣盖先贵后贱古富今贫季伦所以发此哀音雍门所以和其悲曲又迫以严秋杀气具物多悲长夜展转百忧俱至况复霜销草色风揺树影寒虫夕呌合轻重而同悲秋叶晩伤杂黄紫而俱坠蜘蛛络幕熠燿争飞故无车辙马声何闻鸣鸡吠犬俛眉事妻子举手谢宾游方与飞走为邻永用蓬蒿自没忾其长息忽不觉生之为重素无一防之田而有数口之累岂曰匏而不食方当长为佣保糊口寄身溘死沟渠以实蝼蚁悲夫岂复得与二三士友抱接膝之欢履足差肩摛绮縠之清文谈希微之道德惟吴冯之遇夏馥范彧之值孔嵩愍其留赁怜此行乞耳傥不以垢累时存寸札则虽先犬马犹松乔焉去矣何生髙树芳烈裁书代面笔泪俱下
　　僧孺东海郯人梁武帝尝问以妾媵之数对曰臣室无倾视及在南徐州友人以妾寓之行还妾怀妊为王典签所纠逮诣南司坐免官乆之不调友人何炯犹为王府记室僧孺乃与炯书以见意炯之从弟父丧借地腰脚虚肿医劝服猪蹄汤炯以有肉味不肯服遂以毁卒
　　荅江琰书【王僧孺】
　　猥恵嘉音用蠲疾首发函伸纸朗若披云等嶰谷之清音比洞庭之髙曲辞则美矣而拟其非伦譬享海鸟以醇醪嘉膳栖林以崇楹曾栱茍非其实立有惊怖况复以一离斥弃宾实漼然岂复能使一笥可轻八厨斯引且登清汉乍弃黄污望影折支争涂再楫其或蹲林卧石籍卉班荆不过田畯野老渔父樵客酌醴焚枯呜呜相劳羮藜含糗果然满腹宁有幡旗贵客车马大賔献书尽先贤之德作颂罄前皇之美岂不俯拾青紫坐享大夫况复咏髙梧而赋修竹背清淮而游长苑留东阁以从容登石室而髙视岂与夫身没名陨同年而共毁誉哉
　　荅刘之遴借类苑书刘峻
　　九冬有隟三余暇时多游书圃代树萱苏若夫采亹亹于湘纨阅微言于残竹嗢饫膏液咀嚼英华不知地之为舆天之为盖靡测回塘莫辩舆马乌足以言乎是用周流坟索详观图牒搦管聨册纂兹英竒蛩蛩之谋止于善草周周之计利在衔翼故鸠集斯文盖自缀其漏耳岂冀藏山之名播于士大夫哉
　　初刘峻为安成王戸曹叅军使撰类苑一百二十巻武帝恶峻命学士撰华林类略以髙之之遴字思贞虬之子好属文多学古体元帝嫉其才宻送药杀之乃自制志铭厚其赙赠
　　与宋玉山元思书【刘峻】
　　驱马金张之馆飞盖许史之庐习匡鼎之説诗骋谷云之雕篆宾徒波涌舆轮靡息当是时也乐可言哉然静思夫君愀焉轸叹何则方凿圆枘鉏铻难从翔鸟游鱼蹉不狎是以贾生怀琬琰而挫翮冯子握璵璠而铩羽天诞英逸独擅民秀心贞筠箭德润珪璋信人之水镜一性之镕范而荆南雄曲髙音鲜和河西名骥灭没谁赏故若先生者进有三难退有三乐窃观先生未能鸿翔鸾起腾霞跻汉将由囿空桑麻田无负郭俛眉翕肩以斯故尔今贤弟宾从抗鳞奋翼或衣绣江塘或鸣驺洛渚连骑方驱击钟乃食蕚跗若是吾子复何忧哉惟当纂两仲之微迹袭二疏之风流生与渔父同嬉死葬要离墓侧金石可碎声华无寂斯道坦坦先生幸其朂与刘峻字孝标少与母兄俱被掠至魏与母竝出家既而逺俗自课读书魏孝文尽选物望江南人士有才学者咸见申擢峻兄弟不防选授齐永明中俱奔江南兄孝庆以应梁武歴官显重峻独所向坎防梁武尝与臣下防锦被事咸言巳尽试呼峻峻疏十余事帝防前遂恶之乃着辨命论以寄怀晩居东阳紫岩山卒门人諡曰靖先生
　　追荅刘沼书【刘峻】
　　刘侯既重有斯难值予有天伦之慼竟未之致也寻而此君长逝化为异物绪言余论蕴而莫传或有自其家得而示余者余悲其音徽未沫而其人巳亡青简尚新而宿草将列然不知涕之无从也虽隙驷不留尺波电谢而秋菊春兰英华靡絶故存其梗槩更酬其防若使墨翟之言无爽宣室之谈有徴冀东平之树望咸阳而西靡盖山之泉闻弦歌而赴节但悬剑空垅有恨如何
　　峻既着辨命论中山刘沼致书难之凡再反峻竝为申析会沼卒不见峻后报者峻乃为书以序其事刘沼字明信博学善属文终秣陵令
　　北使还与永丰侯书【刘潜】
　　足践寒地身犯朔风暮宿客亭晨炊谒舍飘飖辛苦迄屇氊乡杂种覃化颇慕中国兵传李绪之法楼拟衞律所治而毳幙难淹酪浆易厌王程有限时及玉闗射鹿胡奴乃共归国刻龙汉节还持入塞马衔苜蓿嘶疑故墟人获蒲萄归种旧里稚子出迎善邻相劳倦握蟹螯亟覆虾椀未改朱顔略多自醉用此终日亦以自娱周书萧防字智遐在梁封永丰侯南史武帝纪大同四年使兼散骑常侍刘孝仪聘于东魏
　　荅湘东王书【刘孝绰】
　　伏承自辞皇邑爰至荆台未劳刺举且摛髙丽近虽预观尺锦而不覩全玉昔临淄词赋悉与杨脩未殚宝笥顾慙先哲渚宫旧俗朝衣多故李固之荐二邦徐珍之奏七邑威怀之道兼而有之当欲使金石流功耻用翰墨垂迹虽乖知二偶达圣心爰自退居素里却扫穷闬比杨伦之不出譬张摰之杜门昔赵卿穷愁肆言得失汉臣郁志广叙盛衰彼此一时拟非其匹窃以文豹何辜以文为罪由此而谈又何容易故韬翰吮墨多歴寒暑既阙子幼南山之歌又微敬通渭水之赋无以自同献笑少酬襃诱且才乖体物不拟作于根事殊宿诺宁贻惧于朱亥顾巳反躬载怀累息但瞻言汉广邈若天涯区区一心分宵九逝殿下降情白屋存问相寻食椹怀音矧伊人矣
　　孝绰辞藻为后进所宗每作一篇朝成暮徧流闻河朔亭苑柱壁莫不题之然仗气负才多所陵忽由此多忤于物前后五免尝起为湘东王谘议叅军此其在府时作兄弟及羣从子侄一时有七十人竝能属文三妹亦竝有才学
　　为衡山侯与妇书【何逊】
　　昔人遨游洛汭会遇阳台神女髣髴有如今别虽帐前微笑涉想犹存而幄里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻弗陈往翰宁写款怀迟枉琼瑶慰其杼柚
　　逊字仲言天监中为尚书水部郎南平王伟荐之武帝与吴均俱进幸后稍失意帝曰吴均不均何逊不逊吾有朱异信则异矣自是希复得见卒南平王迎其柩而殡藏焉　衡山侯恭南平王子也善解吏事所在见称而性尚华侈尤好賔友酣宴终辰尝谓元帝曰下官歴观时人多有不好懽兴乃仰眠床上看屋梁著书千秋万嵗后谁传此者岂如临清风对朗月登山泛水肆意酣歌也按衡山不好文如此乃不免乞灵词客以媚闺闼使闺闼具眼谓此书浑不似床头捉刀人所为奈何
　　与徐勉书【伏挺】
　　昔士德怀顾恋兴数日辅嗣思友情劳一旬故知深心所系贵贱一也况复恩隆世亲义重知己道庇生人徳覆盖而朝野悬隔山川邈殊虽咳唾时沾而顔色不遘东山之叹岂云旋复西风可怀孰能无思加以静居廓处顾影莫酬秋风四起园林易色凉野寂寞寒虫吟叫怀抱不可直置情虑不能无托时因吟咏动輙盈篇杨生沈郁且犹覆盎恵子五车弥多蹐驳一日聊呈小文不期过赏还逮隆渥累牍兼翰纸缛字磨诵复无已徒恨许与过当有伤凖的昔子建不欲妄赞陈琳恐见嗤哂后代今之过奢余论将不有累清谈挺窜迹草莱事絶闻见借以讴謡得之舆牧仰承有事砭石仍成简通娱肠悦耳稍从摈落宴处荣观务在涤除绮罗丝竹二列顿遣方丈圆案三桮仅存故以道变区中情冲域外操彼弦诵贲兹观损追留侯之却粒念韩卿之辞荣睠想东都属怀南岳钻仰来贶有符下风虽云幸甚然则未喻虽复帝道康宁走马行却由庚得所寅亮有归悠悠之人展氏犹且攘袂浩浩白水寗叟方欲褰裳是知君子拯物义非狥已思与赤松子游谁其克遂愿驱之仁夀绥此多福虽则不言四时行矣然后黔首有庇荐绅靡夺白驹不在空谷屠羊豫防其赉岂不休哉岂不休哉昔杜真自闭深室林宗絶迹幽野难矣诚非所希井丹髙洁相如慢世尚复游渉权门雍容乡邑常此道为泰每窃慕之方念拥箒延思以陈侍者请至农隙无待邀求挺诚好属文不会今世不能促节局步以应流俗事等昌菹谬被偏嗜是用不羞固陋无惮龙门昔敬通之赏景卿孟公之知仲蔚止乎通人犹称盛美况在时宗弥为未易近以蒲椠勿用笺素多阙聊效东方献书丞相须得善写更请润诃傥逢子侯比复削牍
　　报伏挺书【徐勉】
　　复览来书累牍兼翰事苞出处言兼语黙辞义周悉意致深逺发函伸纸倍增愤叹卿雄州擢秀弱冠升朝穿综百家佃渔六学观眸表其韶慧视色见其英朗若鲁国之名驹迈云中之白鹤及占显邑试吏腴壤将有武城弦歌桐乡謡咏岂与卓鲁断断同年而语耶方当见赏良能有加宠受饰兹簪带置彼周行而欲远慕巻舒用怀愚智既知益之为累爰悟满则辞多髙蹈风尘良所钦挹况以金商戒节素秋御序萧条林野无人相乐偃卧坟籍游浪儒物我兼忘宠辱谁滞诚乃欢羡用有殊同今逖听傍求兴怀寤宿白驹空谷幽人引领贫贱为耻鸟兽难羣故当捐此薜萝出从鹓鹭无乖隠显不亦休哉吾智乏佐时才慙济世禀承朝则不敢荒宁力弱途遥愧心非一天下有道尧人何事得因疲病思从闲逸若使车书混合尉候无警作乐制礼纪石封山然后乃返服衡门实为多幸但夙有风欬遘兹虚瘠类士安羸同长孺簿领沈废台阁未理娱耳烂肠因事而息非闗欲追松子逺慕留侯若乃天假之年自当靖恭所职拟非伦匹良觉辞费览复循环爽焉如失清尘独逺白云飘荡依然何极猥降书札示之文翰览复成诵流连缛纸昔仲宣才敏借中郎而表誉正平颖悟赖北海以腾声望古料今吾有慙德傥成巻帙力为称首无令独耀随掌空使辞人扼腕式闾愿见宜事扫门亦有来思赴其悬榻轻苔鱼网别当以荐城阙之叹曷日无怀所迟萱苏书不尽意
　　伏挺字士标平昌安丘人为县令罢还仍于东郊筑室少有盛名又善处世不能乆事隠静时徐勉以疾假还宅挺致书以观其意勉荅之挺后复为南台治书侍御史纳贿被劾因出家后又还俗侯景之乱死焉挺初出家刘之遴为诗笑之曰可怜伏不鬬化为支道林及之遴遇景乱亦为僧以逃焉
　　与施从事书【吴均】
　　故鄣县东三十五里有青山絶壁干天孤峰入汉緑嶂百重青川万转归飞之鸟千翼竞来企水之猿百臂相接秋露为霜春萝被迳风雨如晦鸡鸣不巳信足荡累颐物悟衷散赏
　　与顾章书【吴均】
　　仆去月谢病还覔薜萝梅溪之西有石门山者森壁争霞孤峰限日幽岫含云深溪蓄翠蝉吟鹤唳水响猿啼英英相杂绵绵成韵既素重幽居遂葺宇其上幸富菊华偏饶竹实山谷所资于斯已办仁智所乐岂徒语哉均字叔庠吴兴故鄣人家世寒贱至均好学有俊才柳恽荐之临川王王称之于武帝召见赋诗奉朝请尝撰齐春秋称帝为齐明佐命帝恶其实录勑付省焚之后令作通史未成卒
　　与朱元思书【吴均】
　　风烟俱浄天山共色从流飘荡任意东西自富阳至桐庐一百许里竒山异水天下独絶水皆缥碧千丈见底游鱼细石直视无碍急湍甚箭猛浪若奔夹嶂髙山皆生寒树负势竞上互相轩邈争髙且指千百成峰泉水激石泠泠作响好鸟相鸣嘤嘤成韵蝉则千转不穷猿则百叫无絶鸢飞戾天者望峰息心经纶世务者窥谷忘反横柯上蔽在昼犹昏疎条交映有时见日
　　使东魏值侯景乱与北齐尚书令求还书【徐陵】
　　夫一言所感凝晖照于鲁阳一志防通飞泉涌于疏勒况复元首康哉股肱良哉邻国相闻风教相期者也天道穷剥钟乱本朝情计驰惶公私哽惧而骸骨之请徒淹岁寒颠沛之祈空盈巻轴是所不图也非所仰望也执事不闻之乎昔分鼇命鳸之世观河拜洛之年则有日乌流灾风禽骋防天倾西北地缺东南盛旱坼三川长波含五岳我大梁应金图而有亢纂玉镜而犹屯何则圣人不能为时斯固穷通之恒理也至如荆州刺史湘东王机神之本无寄名言陶铸之余犹为尧舜虽复六代之舞陈于总章九州之歌登于司乐虞防拊石晋旷调钟未足颂此英声无以宣其盛徳者也若使郊禋楚翼宁非祀夏之君勘定艰难便是匡周之霸岂徒豳王徙雍期月为都姚帝迁河周年成邑方今越裳藐藐驯雉北飞肃眘茫茫风牛南偃吾君之子含识知归而荅旨云何所投身斯其未喻一也又晋熙等郡皆入贵朝去我浔阳经涂何几主于铛铛晓漏的的宵烽隔溆浦而相闻临髙台而可望泉流宝盌遥忆湓城峰号香罏依然庐岳日者鄱阳嗣王治兵滙派屯戌沦波朝夕牋书春秋方物吾无从以蹑屩彼何路而齐镳岂其然乎斯不然矣又近者邵陵王通和此国郢中上客云聚魏都邺下名卿风驰江浦岂卢龙之径于彼新开铜駞之街于我长闭何彼途甚易非劳于五丁我路为难如登于九折地不私载何其爽欤而荅旨云还路无从斯所未喻二也晋熙卢江义阳安陆皆云款附非复危邦计彼中途便当静晏自斯以北桴鼓不鸣自此以南封疆未壹如其境外脱殒轻躯幸非边吏之羞何在匹夫之命又此段宾游通无货殖忝非韩起聘郑私买玉环吴札过徐躬要宝剑由来宴锡凡厥囊装行役淹留皆巳虚罄散有限之微财供无期之乆客斯可知矣且据图刎首愚者不为运斧全身庸流所鉴何则生轻一髪自重千钧不以贾盗明矣骨肉不任充鼎俎皮毛不足入货财盗有道焉吾无忧矣又公家遣使脱有资须本朝非隆平之时游客岂皇华之势轻装独宿非劳聚之仪微骑间行宁望輶轩之礼归人将从私具驴骡縁道亭邮惟希蔬粟若曰留之无烦于执事遣之有费于官司或以颠沛为言或云资装可惧固非通论皆是外篇斯所未喻三也又若以吾徒应还侯景侯景凶逆歼我国家天下含灵人怀愤厉既不获投身社稷衞难乗舆四冢磔蚩尤千刀剸王莽安所谓俛首顿膝归奉冦讐佩弭腰鞬为其皂日者通和方敦曩睦凶人狙诈遂骇狼心颇疑宋万之诛弥惧荀防之请所以奔蹄劲角专恣凭陵凡我行人徧膺雠憾政复葅筋醢骨抽舌探肝于彼凶情犹当未雪海内之所知也君侯之所具焉又闻本朝王公都人士女风行雨散东播西流京邑丘墟葌蓬萧瑟偃师还望咸为草莱防陵囘首俱沾霜露此又君之所知也彼以何义争免冦雠我以何亲争归委质昔钜平贵将悬重于陆公叔向名流深知于鬷蔑吾虽不敏常慕前脩不图明庶有怀翻其以此量物昔魏氏将亡羣凶挺争诸贤戮力想得其朋为葛荣之党耶为邢杲之徒耶如曰不然斯所未喻四也假使吾徒还为凶党侯景生于赵代家自幽恒居则台司行为连率山川形势军国彛章不劳请箸为筹便当屈指能算重以逋逃小丑羊豕同群身寓江臯家留河朔舂舂井井如鬼如神其不然乎抑又君之所知也且夫宫闱秘事竝若云霄英俊訏谟宁非帷幄或阳惊以定防或焚藁而奏书朝廷之士犹难参预羇旅之人何阶耳目至于礼乐沿革刑政寛猛则讴歌已远万舞成风不知手之舞之足之蹈之也安在揺其牙齿为间谍者哉若谓复命西朝终奔东虏虽齐梁有隔尉候奚殊岂以河曲之难浮而曰江闗之可济河桥马度宁非宋典之奸关路鸡鸣皆曰田文之客何其通蔽乃尔相妨斯所未喻五也又兵交使在虽着前经傥同狥仆之尤追肆寒山之怒则凡诸元帅竝释缧囚爰及偏裨同无翦馘乃至钟仪见赦朋笑遵途襄老防归虞歌引路吾等张拭玉修好寻盟渉泗之与浮河郊劳至于赠贿公恩既被宾敬无违今者何翻防贬责若以此为言斯所未喻六也若曰妖氛永乆丧乱悠然哀我奔波存其形魄固已铭兹厚德戴此洪恩譬渤澥而俱深方嵩华而犹重但山梁饮啄非有意于笼樊江海飞浮本无情于钟鼓况吾等营魂巳谢余息空留悲黙为生何能支久是则虽防养防更天天年若以此为言斯所未喻七也若云逆竖歼夷当听反命髙轩继路飞盖相随未解其言何能善谑夫屯亨治乱岂有意于前期谢常侍今年五十有一吾今年四十有四介巳知命宾又杖乡计彼后生肩随而巳岂银台之要彼未从师金灶之方吾知其诀政恐南阳菊水竟不延龄东海桑田无由伫望若以此为言斯所未喻八也足下清襟胜托书囿文林凡自洪荒终乎幽厉如吾今日宁有其人爰至春秋微宜商略夫宗姬殄坠覇道昏凶或执政之多门或陪臣之凉德故臧孙有礼翻囚与国之宾郑伯无空怒天王之使迁箕卿于两馆絷骥子于三年斯匪贪乱之风耶宁当今之髙例也至于双崤且帝四海争雄或搆赵而侵燕或连韩而谋魏身求盟于楚殿躬夺璧于秦庭输宝鼎以托齐王驰安车而诱梁客其外膏唇贩舌分路扬镳无罪无辜如兄如弟逮乎中阳受命天下同规巡省诸华无闻幽辱及三方之霸也孙甘言以娬媚曹屈诈以羁縻旍轸岁到于句吴冠盖年驰于庸蜀则客嘲殊险賔戏巳深共尽游谈谁云猜忤若使搜求故实脱有前踪恐是叔世之奸谋而非为邦之胜略也抑又闻之云师火帝浇淳乃异其风龙跃麟惊王霸虽殊其道莫不崇君亲以诏物敦敬养以治民预有邦司曾无隆替吾奉违温凊仍属乱离冦虏猖狂公私播越萧轩靡御王舫谁持瞻望乡闗何心天地自非生凭廪竹源出空桑行路含情犹其相愍常谓择官而仕非曰孝家择事而趋非云忠国况乎钦承有道骖驾前王郎吏明经鸱鸢知礼巡方省化咸问髙年东序西胶皆尊耆耋吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情礼之诉将同逆鳞忠孝之言皆应齚舌是所不图也非所仰望也且天伦之爱何得忘怀妻子之情谁能无累夫以清河公主之贵余姚书佐之家莫限髙卑皆被驱略自东南丑虏抄贩饥民台署郎官俱馁墙壁况吾生离死别多歴暄寒孀室婴儿何可言念如得身还乡土躬自推求犹冀提携俱免凶虐夫四聪不达华阳君所谓乱臣百姓无寃孙叔敖称为良相足下髙才重誉参赞经纶非豹非貔闻诗闻礼而中朝大议曾未矜论清禁嘉谋安能相及谔谔非周舍容容类胡广何其无诤臣哉嵗月如流半生何几晨看旅鴈心赴江淮昏望牵牛情驰扬越朝千悲而掩泣夜万绪而回肠不自知其为生不自知其为死也足下素挺词锋兼长理窟匡丞相解颐之説乐令君清耳之谈向所谘疑谁能晓喻若鄙言为谬来旨必通分请灰钉甘从斧镬何但规规默默齰舌低头而巳哉若一理存焉犹希矜眷何必期令我等必死齐都足赵魏之黄尘加幽并之片骨遂使东平拱树长怀向汉之悲西洛孤坟恒表思乡之梦千祈以屡哽恸增深
　　陵字孝穆太清二年以通直散骑常侍使魏侯景之乱陵父摛先在围城陵不奉家信便蔬食布衣苦居哀恤会齐受魏禅梁元帝承制于江陵陵复通使于齐陵累求复命不遣乃致书于仆射杨遵彦不报及魏平江陵齐送贞阳侯为梁嗣乃遣陵随还　祈请之书至数千言可谓呕出心肝矣然无一语失体与王僧辩书【徐陵】
　　昔者云师火帝非无战阵之风尧誓汤征咸用干戈之道至于揺山荡海驱电乗雷歼厥凶渠无亏皇极若夏钟夷羿周厄犬戎汉委珠囊秦亡宝镜然则皆闻之矣未有膺龙图以建国御凤邸以承家二后钦明三灵交泰而天崩地坼妖冦横行者也自古铜头铁额兴防皇年梼杌穷竒流灾中国王弥石勒吞噬闗河绿林青犊之群黑山白马之众校彼兵荒无闻前史八王故事曾未混淆九州春秋非云祸乱我皇受命中兴光宅天下泰宁琐琐安敢执鞭建武栖栖何其扶毂抑又闻之陶唐既作天归鸟喙之臣丰毕将兴特挺鹰扬之佐明公量苞金铉神表玉璜俪衮钦才平阶伫德固以留连管乐惆怅风云濡足维时投竿斯在去嵗凶徒不骋言次巴丘鼓声闻一柱之台烽火照三休之殿公则悬麾羽扇犹对投壶戎羯咸奔鲸鲵俱翦楼船万轴还系昆明胡马千群皆输长乐于是乎夏首西浮云行电迈彭波东滙谷静山空扼鹊尾而据王畿登牛头而扫天阙渐台伪帅仍传首于帝京郿坞元凶咸刳肠于军市青赤狄同畀豺狼胡服夷言咸为京观公园林尽拜忠贯长沙神主咸安勳逾髙宻重以秦宫既获鲁殿犹存辟绿草于应门开青槐于武库长安五陵之族鄠杜六迁之民襁负而归都防斯满鬻脂藏脯游骑击钟故市新城飞甍华屋东筦旧宅人识桑榆南顿荒田家分禾黍岂以乡名谷熟邑号禾兴而巳哉若夫卦起龙文书因鸟迹劬劳王室大拯生民自开辟以来未之有也虽十六才子明允笃诚八百诸侯专心同德中宗佐命俱画丹青光武功臣皆悬星象栈道木阁田单之奉霸齐绾玺将兵周勃之扶强汉壤虫之比黄鹄辙鲋之仰河宗未足云也孤子阶缘多幸叨簉皇华乡国屯危公私焦迫邳彤之切长乱心胸徐庶之祈终无开允既而屏居空馆多歴嵗时衅犯幽祗躬当勦灭何图衅咎灾极苍旻号慕烦寃肝肠屠殒酷痛柰何无状奈何惟桑与梓翻若天涯杖柏栽松悠然长絶明明日月号叫无闻茫茫宇宙容身何所穷剧奈何自忝膺嘉聘仍属乱离上下年尊偏婴此酷昔人迎门请盗恒怀废寝之忧当挽舆亲犹有危途之惧况乎逆冦崩腾京师播越兴居动止长隔山河温凊饘谁经心眼程糜不继原粟何资瞻望风云朝夕呜咽固乃游魂巳谢非复全生余息空留非为全死同氷鱼之不絶似蛰燕之犹苏良可哀也良可哀也自东都绍汉南亳兴殷修好征兵弥留星琯韩宣范武方驾连镳苏秦张仪朱轮华毂而孤子三危是摈四罪同科听别马而长号杖归旍而永恸王稽反命既无托乗之恩椒举相逢谁为班荆之位昔人违齐处鲁时降征求亡晋奔秦犹防招请问管宁于辽左追王朗于浙东竝物誉时贤卿门公族悬须应务深挟情祈斯岂庸贱之俦耶非余生之敢望也但预在輶轩诚为过误珪璋特达通聘河阳貂珥雍容寻盟漳水差有黄门启封非无青纸诏书郡将州司郊迎负弩乡亭里候饰馆陈兵岂是复介而奔齐宁当窃妻而逃晋已焉哉羌难得而言也汉之谷吉捐躯者几人楚之申胥埋魂者何极孤子何所叹焉但顿伏苫庐徒延光晷夫以啁噍燕雀踯躅鸣号含识怀情未有其痛且夫曾耕雨雪犹尚悲歌苏使幽囚无驰哽咽公履忠孝冠冕缙绅化感烟云量标海岳行縻仲月王政无塞分谷髙年仁风斯逺固以衣缨仰训黎庶投怀今日憔惶弥布洪泽虽复孤骸不返方为漠北之尘营魄知归终结江南之草
　　荅周处士让书【徐陵】
　　辱去年三月二十七日告仰披华翰甚慰翘结承归来天目得肆闲居差有弄玉之俱仙非无孟光之同隠优游俯仰极素女之经文升降盈虚尽轩皇之图艺虽复考盘在阿不为独宿讵劳金液惟饮玉泉比夫煑石纷纭终年不烂烧丹辛苦至老方成及其得道防真何劳逸之相悬也又承有方生亦在天目理当仰禀明师总斯秘要岂如张陵弟子自坠髙岩孙泰门人竞投沧海何其乐乎圣朝虚心版筑尚想丘园若彼能赴嘉招便当谨申髙命但其人往嵗亦望至京师观此风神确乎难拔故以忘怀爵禄讵持牺牲之谈髙视公卿独骋蜡蛵之训所恐有道三辟公车十征若斯者终当不屈此既然矣请复详言昔楚国两龚同时纡组汉隂二老相携抱瓮兄之幽贞若其凿坯负石方同形影结绶弹冠无容越楚况乎粪土夔龙羶臊名器已所不欲非应及人忽承来音良以多感何则颍阳巢父不曾令荐许由商洛园公未闻求征绮季斯所未喻髙怀而踌躇于矛楯也惟迟山阿近信更恵芳音如或诚言谨便闻奏第夙劳比剧不复多呈
　　让遗书荐方圆陵荅之如此读此书令人难以置对足令充隠之徒汗顔
　　与李那书【徐陵】
　　籍甚清徽常怀虚眷山川缅邈河渭象于经星顾望风流长安远于朝日青葽戒节白露为霜君子惟宜福履多豫雍容廊庙献纳便蕃留使催书驻马成檄车骑将军宾客盈座丞相长史瞻对有劳脱惠笺缯慰其翘想吾栖迟茂陵之下卧病漳水之滨迫以崦嵫难为砭药平生壮意窃爱篇章忽觌髙文载怀劳伫此后殷仪同至止王人授馆用阻班荆常在公筵敬析名作获殷公所借陪驾终南入重阳阁诗及荆州大乗寺宜阳石像碑四首铿锵并奏能惊赵鞅之魂辉焕相华时瞬安丰之眼山泽晻霭松竹参差若见三之峰依然四皓之庙甘泉卤簿尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹此幽宫标句清新发言哀断岂止悲闻帝瑟泣望羊碑一咏歌梁之言便掩盈怀之泪至如披文相质意致纵横才壮风云义深渊海方今二乗斯悟同免化城六道知归皆逾火宅宜阳之作特会幽衿所覩黄绢之词弥怀白云之颂但恨耆阇远岳擅特髙峰开士罗浮康公悬溜不获铭兹雅颂耀彼幽岩循环省览用忘饥渴握之不置恒如赵璧翫之不足同于玉枕京师长者好事才人争造蓬门请观髙制轩车满路如看太学之碑街巷相填无异华隂之市但丰城两剑尚不俱来韩子双环必希皆见莫以好龙无别木鴈可嗤载望琼瑶因乏行李金风巳劲玉质宜调书不尽言但闻爻系徐陵顿首胡孝辕云那周人爵里无考周武帝遣治御正殷不害等使陈孝穆从不害见那重阳阁诗荆州宜阳碑文因与那书知书中殷仪同即不害以那荅书称殷御正又云按那失撰别集碑文不传其重阳阁诗云衔悲向玉闗垂泪上瑶台舞阁悬新网歌梁积故埃紫庭生緑草丹墀生碧苔金扉昼常掩珠帘夜暗开方池含水思芳树结风哀行雨归将絶朝云去不回独有西陵上松声薄暮来书所云一咏歌梁之言是也阁周明帝所建武成二年落成帝是年崩故诗云云殷使陈即其明年文苑英华误作重适阳闗诗诗纪因之复窜入隋代遂转不可晓
　　报尹义尚书【徐陵】
　　别离二国云雨十年目悬河阳追铜爵而无远神游漳水与金凤而俱飞北使还辱去冬十月十一日告忽同言叙循环巧制欣慰良深河朔年芳虽当淹晩白沟凂凂春流巳清紫陌依依长杨稍合体中何如岂无乡思弟三秦世冑六辅良家文武兼能志怀开逺谷永之笔无惭古人盖延之功髙视前彦而淹留赵魏亟歴寒暄企望乡闗理多悲切圣朝钦明纂厯大拯生民戮巨海之奔鲸歼中原之封豕晋君之説长安远于日邉扬雄有言交州在于天际则输賝王府屈膝阊门川洞酋豪强梁溟海神兵一指率土咸康方当偃伯于灵台韬戈于武库变大风于五礼驱蒸民于昌辰物色英声搜扬俊杰投竿负鼎驰歩苍龙岩穴丘园争趋金马而弟留河北义等周邵怀此殊才实可伤嗟吾崦嵫既暮容鬓皤然风气弥留砭药无补追惟畴昔共备行人室家安危宾礼升降悬壶代哭俱歴春冬移馆于箕同兹辛苦鸣蜩抱树亟见藏氷归鴈衔芦多经寒食靖言念此如何可忘握翫来书弥其承脸夫以臃肿之木得免因于不才觳觫之牛自保由其无用以余鄙陋未友龚生惟叹吾贤不同蘧瑗耳若推沟拯溺每切皇衷逸翮飘鳞见优机槛所以降尺一之书驰輶轩之使心期与国必遂还途宁谓亲邻更成难请言寻雅告所及缧囚便访鸿胪幸无淹使闻诸司寇或有边俘前嵗中流是维同恶燕禽望阙冀马临江裁顿云罗自投天网京观之冢宜彰武功周丑之门方申明罚而圣朝好生恶杀收雷寝电兵车所获虽同长万之来恩泽从容无异荀防之礼方之于弟况拟非伦伊昔梁朝共奉嘉聘张兹大帛处彼髙闳庭奏歌钟座延侨肸宾客之叙方于阼阶田猎之禽同于君膳正以乡闗阻乱致尔拘留家国隆平义应旋反况复韩宣屡至宰孔频还翻尔迟回岂云邻睦弟遂钟仪之操对此皇华髙厚之诗一何非类闗徐亷乐之况三战七擒之言此日借子之矛攻子之室彼之使客犹尚不还此于齐都豪门贵戚周行匪例事义相悬岂与大弟同年而语吾本自凡流以复衰老稍近东岱不奢击壤之年惟欣尧俗若耶之复长保安卧时思之不弃忝亚宗卿非得侵官天扆但当今芃芃在咏济济盈朝才冠卿云智同荀郭文辞富于江海髙论薄于云霄趋走丹墀之门侍奉清规之内弟来款言至欲附所闻聨类非宜更其多惑若使良有犹希赠鲤之书邮驿方通复行飞鸧之信执笔澘然不知何向






　　四六法海巻七
　　钦定四库全书
　　四六法海巻八　　　　　明　王志坚　编与徐陵荐方圆书【周让】
　　吾荷朝恩得安丘壑身名两泰夫复奚言但愿沐浴尧风遨游舜日安服饱食以送余齿然性灵未能灰弭其间复须友生言晤后来英俊竝出方为时生林谷之中鲜逢退逸惟赵郡方圆栖迟天目年过强仕不慕时荣文史足用学艺优敏中岁暂游宛洛防弟识异其人方储之衣冠未絶雅奉闲逸得性丘林与吾朋游积有年嵗今复同在岩壑毕志风云琴按清商诗题空谷比幽贞道缺考槃絶咏贲五履二两爻无闻方今公旦作辅亿兆攸赖激贪惩竞傥自圆起弟以摉扬佐世水镜求贤脱能登此仄陋纶言是属翘弓逺贲则山谷咸劝足令廉风复振懦夫能立岂不哉圆若防此旌招未必不凿坏而达于廊庙之用脱不能贲然来思而于退让之道于斯为贵恐弟未究东川人士聊复起予今言吾家上宰之贵无以微裨万一此举脱复入听少得不负夙心周让白
　　让颙之族孙与兄正弟直号三周始仕不得志隠句容茅山频征不出巳而为侯景中书侍郎人问其故曰吾畏死耳承圣中为国子祭酒入陈天嘉初以白衣领太常光禄大夫
　　荅王襃书【周让】
　　甚矣悲哉此之为别也云飞泥沈金铄兰灭玉音不嗣瑶华莫因家兄至自镐致书于穹谷故人之迹有如对面开题申纸流脸沾膝江南燠热橘柚冬青渭北沍寒杨榆晚叶土风气候各集所安餐衞适时寝兴多福甚善甚善与弟分袂西陜言反东区虽保周陵还依蒋径三姜离防二仲不归麋鹿为曹更多悲绪丹经在握贫病莫谐芝朮可求恒为采掇昔吾壮日及弟富年俱值邕熙竝欢衡泌南风雅操清商妙曲弦琴促坐无乏名晨玉沥金华冀获难老不虞一旦翻覆波澜吾巳愒隂弟非茂齿禽尚之契各在天涯永念生平难为胸臆且当视隂数箭排愁破涕人生乐耳忧戚何为岂能遽悲次房逰魂不反远产骸柩无托但愿爱玉骸珍金箱保期颐享黄发犹冀苍鹰頳鲤时传尺素清风朗月俱寄相思子渊子渊长为别矣握管操觚声泪俱咽
　　与周处士书【王襃】
　　嗣宗穷途杨朱岐路征蓬长逝流水不归舒惨殊方炎凉异节木皮春厚桂树冬荣想摄衞惟宜动静多豫贤兄入闗敬承款曲犹依杜陵之水尚保池阳之田铲迹幽蹊销声穹谷何其愉乐幸甚幸甚弟昔因多疾亟览九仙之方晚渉世途常怀五岳之举同夫闗令物色异人譬彼客卿服膺高士上经説道屡听牝之谈中药养神每禀丹砂之说顷年事遒尽容发衰谢芸其黄矣零落无时还念生涯繁忧总集视阴愒日犹赵孟之徂年负杖行吟同刘琨之积惨河阳北临空思巩县霸陵南望还见长安所冀书生之魂来依旧壤射声之鬼无恨他乡白云在天长离别矣会见之期邈无日矣援笔揽纸龙钟横集
　　王襃字子渊规之子从元帝在江陵兵败帝出降襃与王克等数十人至长安周文帝甚礼之建德以后颇叅朝议凡大诏册皆令襃具草北史襃传云初襃与周让相善及让兄正自陈来聘帝许襃等通亲知音问襃赠正诗并书今按此书云与弟分袂西陜似让与襃同入周者史偶不载耳　襃姓名字皆同汉王襃近人刻僮约直书北史一段于后按僮约首句即云蜀郡王子渊此王襃乃琅琊人何可混也
　　荅徐陵书【李那】
　　繁霜应管能响丰山之钟云触石又动流泉之奏矧伊物候且或防符况乃衿期相忘道术楚齐风马吴会浮云行李无因音尘不嗣殷御正衔命来归嘉言累札江南橘茂蓟北桑枯隂惨阳舒行止多福足下稽山竹箭浙水明珠海内风流江南独步扶风计吏议折祥禽平陵孝亷辨詶文豹况复丽藻星铺雕文锦缛风云景物义尽縁情经纶宪章辞殚表奏乆以京师纸贵天下家藏调移齐右之音韵改河西之俗岂直杨云藻翰独留千金嗣宗文雅惟传好事仆世传经术才谢刘歆家有赐书学匪班嗣弱年有意频爱雕虫岁月三余无忘肄业户牖之间时安笔砚嚬眉难巧学步非工恒经牧孺之讥屡被陈思之诮羞逢仲子类居山之鼓琴屡见子将同本初之车服不谓殷侯虚谈成价遂同布鼓轻向雷门燕石空雕终慙比德楚军虽拂实愧栖桐岂若邯郸举袖惟闻变曲协律飞尘必应不顾是以日南宝贝遥望归秦合浦文犀更希还汉芳春行献鸎其鸣矣悬豫章之床置长安之驿厚筑墙垣思逢郑侨之聘工歌周颂伫奏延陵之乐书缯有复道意无伸
　　与徐仆射书【尹义尚】
　　义尚白漳滨江涘眇若天涯去鴈归鸿云飞难寄瞻言乡国泣珠泪而盈怀寝寐德音仰烟霞而疾首既而暑往寒来愁云满塞河氷自结非由汉后之军草雾恒严宁假公超之术霜飘虎渠讵知朔野之寒雪覆龙岑徒忆清江之暖眷言畴昔邈矣遐哉系仰清顔愿常丰胜雍容廊庙时宣匡泰之风偃息康庄无废怡神之道义尚望国穷魂繁忧积岁虽其未殒岂曰生年日者谬忝后车陪游上国曾观礼乐见季子之知音经奉侍言嗟郑侨之博物如军书愈疾之制碑文妙絶之词犹贵纸于邺中尚传声于许下逮乎百六之年仍离再三之酷吉凶礼数绵歴岁时尝胆茹辛备同艰险每冀穹苍有感大国矜悯以礼言归驭驿俱反何期毳毛湮沦坠洒漳濵之水逸翮摩霄轻托蓬莱之顶信知有幸无幸见生死之殊伦才与不才验沈浮之异趣昔秦归赵璧还得连城晋失楚材直亡其宝自国祚中絶行李不通等避世于桃源同留寓于仙岭每占牛候马想金陵之圣人今覩皇华知有熊之建国賔尧仕舜犹是八才纬武经文方俦四贵幸甚幸甚昔杨朱岐路悲始末之长离苏李河梁叹平生之永别虽复音尘可嗣终隔风云梦想时通无因觏止依依望楚寸隂有待百年将半轻生若是命也如何今车书同轨行李相继猥荷文移通赐论及輶轩既以复命义尚未被哀矜窃以晋楚释囚共成亲好今乃拘彼来此不亦难乎夫以匹夫投分犹须坦荡况两国二君那宜细计彼若才如廉乐犹恐不习禁兵茍非其人留之何益然三战三败卒成强霸之功七纵七擒终仗天威之力由此言之彼此如耳徐元直西蜀之谋士闗云长刘氏之骁将须归即遣知叛弗追今之与古何其异趣且二国叶和长江共有如首如尾可以同规或贰或猜岂名唇齿是以隔河分防君子知其不终衷甲寻盟春秋贬其行诈伏承圣上钦明英贤佐辅方知解网之气用表无偏之化若彼之俘虏犹且防归此之南冠何辞不遣如其茍相猜贰信不由衷虽笃亲邻义尚何罪不任辛酸之念轻陈万一之情伏愿仁人少存畴昔承闲之便希复开言昔张子余年诚称吴王之赐微躬迈影实仰含之泽载笔涟洏罔知所运
　　与徐陵请王琳首书【朱玚】
　　窃以朝市迁贸时传骨鲠之风厯运推移间表忠贞之迹故典午将灭徐广为晋家遗老当涂巳谢马孚称魏室忠臣用能播美前书垂名后世梁故建宁公琳洛滨余胄沂州旧族立功代邸効绩中朝当离乱之辰总藩伯之任尔乃轻躬殉主以身许国实追踪于往彦信踵武于前修而天厌梁德尚思匡救虽继包胥之念终遘苌之眚洎王业光启鼎祚有归于是远迹山东寄命河北虽经旅臣之叹犹怀客卿之礼感兹知己志此捐躯至使身没九原头行万里诚复马革裹尸遂其平生之志原野暴体全彼人臣之节然身首异处有足悲者封树靡立良可怆焉玚早簉末僚预参下席荷公之吐握感君之知遇是用沾巾拭袂痛可识之顔回肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳往莅夀阳颇存遗爱曾游江左非无旧德比肩东阁之吏继踵西园之賔愿归元彼境还茔窀穸庶孤坟既筑或飞衔土之燕丰碑式树时留堕泪之民近故旧王维等巳有论牒仰防制议不遂所陈昔廉公告逝即肥川而建茔域孙叔云亡仍芍陂而植楸槚由此言之抑有前例不使夀春城下惟传报葛之人沧洲岛上独有悲田之士昧死陈祈伏待刑宪
　　琳字子珩元帝宠姬兄也事元帝为将元帝忌其得众出之岭外魏平江陵琳屯兵长沙传檄诸方上游诸将推为盟主陈武帝既簒梁遣兵讨之反为所败乃奉永嘉王庄为梁主齐亦遣兵为之声援兵败与庄同入齐齐孝昭令镇夀阳陈将吴明彻攻之被执百姓泣而从明彻惧为变杀之传首建康故吏朱玚致书于陵陵啓陈主许之玚持首还淮南瘗八公山侧寻有扬州人茅智胜等密送丧柩达邺琳轻财爱士得将士心屡经丧乱雅有忠义之节虽本图不遂齐人以此重之　隋书柳顾言传晋王好文雅招引才学之士诸葛颍虞世南王冑朱玚等百余人以充学士
　　荅贞阳侯书【裴之横】
　　之横白足下定国等至枉雅诲具高氏致送之旨即彼行人远到京城太尉应有成命但江山夐阻未奉朝廷报辞第下国之麟趾先朝所寄借彼邻好义深主祀自宜单车入境端委还朝而朱斾啓行戎旌望国江东士子未达高怀仆早预簪裾夙叨眷与矢既暌江淮成阻青藜裁封虽断西鸟之辞白雪在天岂无北风之叹但变故纷纷忠贞宜显寒松负雪诚愧节者之徒劲草疾风宁忘烈士之槩齐师若反斾淮路退舍淝水彼之敬送止缙绅之徒此之奉迎则轩盖而巳伏听朝旨迟申展敬之横白
　　之横邃之兄子侯景之乱初鄱阳王范入援范薨之横归元帝从王僧辩破景除吴兴太守齐挟贞阳侯攻东闗晋安王承制命之横都督诸军守蕲城殁于阵赠司空諡忠壮此书侃然直词想见其人烈丈夫也
　　为梁上黄侯世子与妇书【庾信】
　　昔仙人导引尚刻三秋神女将梳犹期九日未有龙飞劒匣鹤别琴台莫不衔怨而心悲闻猿而下泪人非新市何处寻家别异邯郸那应知路想镜中看影当不含啼栏外将花居然俱笑分杯帐里却扇牀前故是不思何时能忆当学海神逐潮风而来往勿如织女待填河而相见
　　一时倩笔遗妇遂有三人岂借彼雕龙助其射雉不知此事岂可使卿有功耶
　　上高祖请置学书【沈不害】
　　臣闻立人建国莫尚于尊儒成俗化民必崇于教学故东胶西序事隆乎三代环林璧水业成于两京自淳源既逺浇风以扇物之感人无穷人之逐物无节是知施设训范啓导心灵譬彼染蓝类诸琢玉然后人伦以正卑高有序忠孝之礼既明君臣之道攸固执礼自塞鲁公所以难侮歌乐巳细郑伯于前知亡干戚舞而有苗至泮宫成而淮夷服长想洙泗之风载怀淹稷之盛有国有家莫不尚巳梁太清季年数载否剥戎狄外侵奸回内奰朝振鼓鼙夕照烽火鸿儒硕学解散甚于坑夷五典九丘湮灭逾于灰烬盖成均自斯坠业瞽宗于是不修褒成之词不陈祼享释菜之礼无称俎豆颂声寂寞遂逾一纪后生敦悦不见函丈之仪晩学钻仰徒深倚席之叹陛下继厯驭统握箓临防道洽寰中威加无外浊流巳清重氛载廓含生熙阜品庶咸亨宜其振礼乐建立庠序式稽古典行迹儒宫选公卿嗣子皆入于学助教博士朝夕讲肄使担簦负笈锵锵接袵方领矩歩济济成林如切如磋闻诗闻礼一年可以倍功三冬于是足用故能擢秀雄州扬廷观国入仕登朝资优学以自辅莅官从政有经业以治身辎驾列廷青紫拾地古者王世子之贵犹与国子齿降及汉储兹礼不坠暨乎两晋斯事弥隆盖所以见师严而道尊者也皇太子天纵生知无待审喻犹宜晦迹俯同传经请业奠爵前师肃若旧典昔阙里之堂草莱自辟旧宅之内丝竹流音前圣遗烈深以相戒况复江表无虞海外有截岂得不开辟大猷恢至道宁可使教儒风弗兴圣世盛德大业遂偃尧年臣末学小生词无足算轻献瞽言伏追竦汗
　　沈不害字孝和吴兴武康人陈天嘉初除衡阳王府记室叅军兼嘉德殿学士自梁季丧乱至是国学未立不害上书请崇建儒宫帝优诏荅之太建中为光禄卿通直散骑常侍尚书左丞卒不害博综经典而家无巻轴每制文操笔立成曾无寻检汝南周正曰沈生可谓意圣人乎
　　为王寛与妇义安主书【伏知道】
　　昔鱼岭逢车芝田息驾虽见妖婬终成挥忽遂使家胜阳台为欢非梦人慙萧史相偶成仙轻扇初开欣看笑靥长睂始画愁对离籹犹闻徙佩顾长廊之未尽尚分行幰冀迥陌之难回广摄金屏莫令愁拥恒开锦幔速望人归镜台新去应余落粉熏炉未徙定有余烟泪滴芳衾锦花长湿愁随玉轸琴鹤恒惊巳觉锦水丹鳞素书稀逺玉山青鸟仙使难通防笔试操香牋遂满行云可托梦想还劳九重千日讵想倡家单枕一宵便如荡子当令照影双来一鸾羞镜勿使窥独坐嫦娥笑人
　　上隋高祖革文华书【李谔】
　　臣闻古先哲王之化民也必变其视听防其嗜欲塞其邪放之心示以淳和之路五教六行为训民之本诗书礼易为道义之门故能家复孝慈人知礼让正俗调风莫大于此其有上书献赋制诔镌铭皆以褒德序贤明勋证理茍非惩劝义不徒然降及后代风敎渐薄魏之三祖更向文词忽君人之大道好雕虫之小艺下民从上有同影响争骋文华遂成风俗江左齐梁其弊弥甚贵贱贤愚惟务吟咏遂复遗理存异寻虚逐微竞一韵之竒争一字之巧连篇累牍不出月露之形积案盈箱惟是风云之状世俗以此相高朝廷据兹取士禄利之路既开爱向之情愈笃于是闾里童昏贵游总丱未窥六甲先制五言至如羲皇舜禹之典伊傅周孔之説不复闗心何曾入耳以傲诞为清虚以縁情为功业指儒素为古拙用词赋为君子故文笔日繁其政日乱良由弃大圣之轨模构无用以为用也捐本逐末流遍天壤递相师祖乆而逾扇及皇隋受命圣道聿兴屏黜轻浮遏止华伪自非怀经抱质志道依仁不得引预缙绅叅厠缨冕开皇四年普照天下公私文翰竝宜实録其年九月泗州刺史司马幼之文表华艳付所司治罪自是公卿大臣咸知正路莫不钻仰坟素弃絶华绮择先王之令典行大道于兹世如闻外州远县仍踵弊风选吏举人未遵典则宗族称孝乡里归仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝盖由县令刺史未行风教犹挟私情不存公道臣既为宪司职当纠察若闻风即劾恐挂网者多请勒有司普加搜访有如此者具状送台
　　谔字士恢赵郡人后周时拜天官都上士谔见隋文帝有帝王志操深自结纳及受禅赐爵南和伯性公方明时务迁书侍御史尝以当官好自矜伐上疏陈其弊上以谔前后所秦颁示天下在职数年以年老出拜通州刺史有惠政　谔此文去当时习尚无几耳起弊维风不应如是
　　与阳休之书【祖鸿勲】
　　阳生大弟吾比以家贫亲老时还故郡在本县之西界有雕山焉其处闲逺水石清丽高岩四匝良田数顷家先有野舍于斯而遭乱荒废今复经始即石成基凭林起栋萝生映宇泉流绕阶月松风草縁庭绮合日华云实傍沼星罗檐下流烟共霄气而舒卷园中桃李杂椿柏而葱蒨时一褰裳涉涧负杖登峰心悠悠以孤上身飘飘而将逝杳然不复自知在天地间矣若此者乆之乃还所住孤坐危石抚琴对水独咏山阿举酒望月听风声以兴思闻鹤唳以动怀企庄生之逍遥慕尚子之清旷首戴萌蒲身衣緼袯出艺粱稻归奉慈亲缓步当车无事为贵斯巳适矣岂必抚尘哉而吾生既系名声之缰鏁就良工之剞劂振佩紫台之上鼔袖丹墀之下采金匮之漏简访玉山之遗文敝精神于丘坟尽心力于河汉摛藻期之鞶绣发议必在芬香兹自美耳吾无取焉尝试论之夫昆峯积玉光泽者前毁瑶山丛桂芳茂者先折是以东都有挂冕之臣南国见捐情之士斯岂恶梁锦好蔬布哉盖欲保其七尺终其百年耳今弟官位既达声华巳逺象由齿毙膏用明煎既览老氏谷神之谈应体留侯止足之逸若能翻然清尚解佩捐簪则吾于兹山庄可办一得把臂入林挂巾垂枝携酒登巘舒席平山道素志论旧款访丹法语书斯亦乐矣何必富贵乎去矣阳子途乖趣别缅寻此旨杳若天汉已矣哉书不尽意
　　鸿勲涿郡范阳人临淮王彧荐其文学除奉朝请竟不诣谢人怪之曰为国举才临淮之务祖鸿勲何谢焉彧闻而喜齐神武尝征至并州作晋祠记官至高阳太守在官清素妻子不免饥寒
　　休之字子烈右北平无终人歴齐左光禄大夫正中书监
　　上牛书【王孝籍】
　　窃以毒螫噆肤则申旦不寐饥寒切体亦卒岁无聊何则痛苦难安贫穷易感况怀抱之内水火铄脂膏腠理之间风霜侵骨髓安可齰舌缄唇吞声饮气恶呻吟之响忍酸辛之酷哉惟明公尚书动哀矜之色开寛裕之怀咳唾足以济活枯鳞吹嘘可以腾飞穷羽芬以椒兰之气暖以布帛之词许小人之请开大君子之听虽复山川不逺神明在兹信而有征言无不履犹恐拯溺迟于援手救缢缓于扶足待越人之舟檝求鲁匠之云梯则必悬于乔树之枝没于深泉之底矣夫以一介贫人七年直省课役不免庆赏不沾卖贡禹之田供释之之费有弱子之累乏强兄之亲加以老母在堂光隂迟暮寒暑违侍闗山迢遥齧臂为期前途邈矣倚闾之望朝夕巳勤谢相如之病无官可以免发梅福之狂非仙所能避愁疾甚乎厉鬼人生异夫金石营魂且散恐筮予无征赍恨入防则虚縁恩顾此乃王稽所以致言应侯为之不乐也潜鬓发之内居睂睫之间子野未曾闻离朱所不见沈沦东观留滞南史终无荐引永同埋殡三世不移虽由寂寞十年不调实乏知已夫不世出者信圣明之君也不万一者诚贤良之臣也以夫不世出而逢不万一此小人所以为明尚书幸也坐人物之源运铨衡之柄反披狐白不好缁衣此小人为明尚书不取也昔荆玉未剖刖卞和之足百里未用碎禽息之首居得言之地有用能之资增日月之明无手足之戚惮而不为孰知其解大官或不称其能士或未伸其屈一夫窃议语流天下劳不见图安能无望倘病未及死往还勉念眄穷愁之间瞩离忧之词托志于前修通心于来哲使千载之下哀其不遇追咎执事有玷清尘则不肖之躯死生为累小人之罪方且未成愿少加矜愍留心无忽
　　孝籍平原人开皇中召入秘书助王劭修国史劭不之礼在省数年不免输税孝籍不得志奏记于亦知其有学业而竟不调后归乡里以教授为业终于家　牛字里仁封竒章郡公
　　遗崔頥书【隋豫章王暕】
　　昔汉氏西京梁王建国平台东苑慕义如林马卿辞武骑之官枚乘罢农之守每览史传尝窃怪之何乃脱略官荣栖迟藩邸以今望古方知雅志彼二子者岂徒然哉足下博闻强记钩深致逺视汉臣之三箧似渉蒙山对梁相之五车若吞云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢笼曲阜城兼七十苞举临淄大啓南阳方开东阁想得奉飞盖曵长裾籍瑇筵蹑珠履歌山柱之偃蹇赋池竹之檀栾其崇贵也如彼其风流也如此幸甚幸甚何乐如之高视上京有怀德祖才谢天人多慙子建书不尽言宁俟繁词
　　北史崔頥传略云頥字祖濬开皇初为河南豫章二王侍读更日往来及河南王为晋王转记室参军自此去豫章王遗頥书頥荅之王入东宫除太子斋帅兼舍人及元德太子薨以疾归征起居舍人宇文化及弑帝引为著作佐郎称疾不起在路发病卒按河南王为晋王巳而入东宫者隋炀帝子元德太子也豫章王者炀帝子齐王暕先封豫章王也品外録以为齐豫章王嶷不惟地分南北亦且时悬四代亟宜正之
　　暕小字阿孩元德大子薨朝野以暕当嗣帝暕颇骄恣帝亦以他事怒求暕过失自是宠衰帝每虑暕生变化及作乱帝顾萧后曰得非阿孩也化及复令人杀暕暕亦谓出帝意至死竟不知杀者为谁
　　荅王绩书【杜之松】
　　辱书知不降顾叹恨何巳仆幸恃故情庶回高躅岂意康成道重不许太守称官老莱家居羞与诸侯为友延伫不获如何如何竒迹独全幸甚幸甚敬想结庐人境植杖山阿林壑地之所丰烟霞性之所适防丹桂借白茅浊酒一杯清琴数弄诚足乐也此真高士何谓狂生仆凭藉国恩滥尸贵部官守有限就学无因延颈下风我劳何极前因行县实欲只寻诚恐炖煌孝廉守琴书而不出酒泉太守列钟鼓而空还所以迟回遂揽辔也仆虽不敏颇识前言道既知尊荣何足恃岂不能正平公之坐敬养亥唐屈文侯之膝恭师子夏虽齐桓德薄五行无疑眭夸故人一来何损防借家礼今见披寻微而精简而备诚经传之典略闺庭之要训也其丧礼新义颇有所疑谨用条问具如别帖想荒宴之余为铨释也迟更知闻杜之松白
　　之松正观中为河中刺史
　　答刺史杜之松书【王绩】
　　月日博士陈龛至奉处分借家礼并帙封送【阙】请领也又承欲相招讲礼闻命惊笑不能巳巳岂明公前眷或徒与下走相知不熟也下走意疎体放抑有由焉兼弃俗遗名为日乆矣渊明对酒非复礼义能拘叔夜携琴惟以烟霞自适登山临水邈矣忘归谈虚语忽焉终夜僻居南渚时来北山兄弟以俗外相期乡闾以狂生见待歌去来之作不觉情亲咏招隠之诗惟忧句尽帷天席地友月交风新年则柏叶为罇仲秋则菊花盈把罗含宅内自有幽兰数丛孙绰庭前空对长松一树高吟朗啸挈榼携壶直与同志者为群不知老之将至欲令复整理簪屦修束精神揖让邦君之门低昂刺史之坐逺谈糟粕近弃醇醪必不能矣亦将恐刍狗贻梦栎社见嘲去矣君侯无落吾事王君白
　　吕才东臯子集序云贞观中京兆杜之松清河崔善继为本州刺史皆请与君相见君曰奈何悉欲坐召严君平竟不见崔杜高君调趣卒不敢屈但岁时赠以美酒鹿脯诗书往来不絶
　　召永嘉山居书【朗禅师】
　　自到灵溪泰然心意高低峰顶振锡常游石室岩龛拂巾宴坐青松碧沼明月自生风扫白云纵目千里名花异果蜂鸟衔来猿啸长吟逺近皆听鉏头当枕细草为氊世上峥嵘竞争人我心地未达方乃如斯倘有寸隂愿垂相访
　　朗禅师住婺州浦阳县佐溪山此书见永嘉集答书大有妙理以非是编所急故不录
　　上绛州上官司马书【王勃】
　　月日龙门百姓某谨再拜奉书于司马上官公足下盖闻灵化出于窈冥帝图寄于寥廓圣人生而万物覩太阶平而四国会故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫于俯仰取公卿于朝夕云台迫汉南宫列元宰之图霜防罗门北阙据名臣之第尝见之矣至若时非我与雄略顿于穷途道不吾行高材屈于卑势孔宣父之英达位未列于陪臣管公明之杰秀名仅终于郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神期有待动静牵乎所遇向使太公失于周伯则旗亭之屠父韩信屈于萧何则辕门之饿又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘亷耻狥茍得设向背于朝廷立纵横于势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盼冠盖生其籍甚岂知夫四海君子攘袂而耻之乎五尺微童所以固穷而不为也此盖庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多慙抱鼓援鼙偶雷门而自失而欲刻鹄饰鳬唐突扃余【疑】者耶徒以登山泛海庶测高深执炬传萤希增日月三奔九合下官闻管仲之风千载一时君侯受鲍卿之托是以敢陈其径庭不然则秋风明月西江留独往之因桂峤松岩南山有不群之地矧区区者而重高明之阃阈君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊印蝉簪金社发公侯之始青臯独唳望鸿渐而翻霞丹穴高鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既参来暮之歌邦国不空自有康沂之相加以雄材广度散琬琰于胷怀逸气遒文运风霜于掌握迫青霄而构舍烟霞之涯涘莫寻振沧渤以流谦江汉之波澜未测耀灵珪于赵席垂棘知归辩羣籁于庄轩悬匏自托宾阶夕敞清河销骥贽之虞虚榻晨披心【疑】礼得龙驱之地方当翊赞宸极羽仪台屏岂徒偃仰州县劳事藩庭而巳哉借如仆者言不满于乡党声不出于堂阈东海取乐于箪瓢南山毕志于文史餐花佩叶入兰室而谈挹露攀霞坐松扃而啸逸杨子云之澹泊心窃幕之嵇叔夜之逍遥真其好也未尝露才扬巳饰小智以惊愚假势凭时托中人而树迹遍游天下寒心于将相之门独守太侧身于名利之境尝谓奉琴巵于北牖咏诗礼于南陔坐商洛而折云英临江湖而采烟液生愿毕矣而属鸾扃停逸频虚不次之阶鹤板征贤累发非常之诏天下有道吾岂匏承达人一顾之荣辱公车再辟之礼平津侯之博物终屈奉常贾大夫之才名犹逢绛灌况庸者而可免于此乎君侯要津先据图海盛于当时下官覆蒉方勤为山始于今日虽陵深谷变终非入室之賔而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸略近发于舆歌皇图不隔于刍议故有荣枯絶等奉推毂而欣然年势不侔受分庭而防愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有稍云之望斯则声实困于兼济才位难于俱立况乎地势不足以夸俗容貌不足以动人遑遑薮泽安足以奉高明之咳唾也所冀蝇阶贱质附云足而追飚蚋序轻姿托霜毛而絶海委名励己蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息死罪【云云】
　　与博昌父老书【骆宾王】
　　某月日骆宾王谨致书于博昌父老等承竝无恙甚善甚善云雨俄别封壤异乡春渚青山载劳延想秋天白露几度光隂古人云别易防难不其然也自解携襟袖将十五年交臂存亡略无半在陆处士溘先朝露辟闾公倐掩夜台故旧门人多游蒿里耆年宿德但见松丘呜呼泉壤殊途幽防永隔人理危促天道奚言感今怀旧不觉涕之无从也况过隙不留藏舟难固追维逝者浮生几何哀縁物兴泪因情感虽防庄一指殆先觉于劳生秦佚三号遽忘情于怛化啜其泣矣尚何言哉又闻移县就安乐故城廨宇邑居咸徙其地里门阡陌徒有其名荒径三秋蔓草滋于旧馆颓墉四望拱木多于故人嗟乎仙鹤归来辽东之城郭犹是灵乌代谢汉南之陵谷巳非昔吾先君出宰斯邑清芬虽逺遗爱犹存延首城池何心天地虽则山河四望是称无棣之墟松槚千秋有切维桑之里故每怀宿昔尚想经过于役不遑驾言徒极今西成有望东戸无为野老清谈怡然自得田家浊酒乐以忘忧故可洽赏当年相欢卒岁宁复心存旧好追思昔游所恨跂予望之径途密迩伫中衢而空轸巾下泽而莫因风月虚心形留神往山川在目地迩人遐以此怀劳增其叹息情不遗旧书何尽言
　　上吏部裴侍郎书【骆宾王】
　　四月一日武功县主簿骆宾王谨再拜奉书裴公执事易曰书不尽言言不尽意然则理存乎象非书无以达其微词隠乎情非言无以诠其旨仆诚鄙人也颇览前事每读古书见高堂九仞曾参负北向之悲积粟万钟季路起南游之叹未尝不废书辍卷流涕霑衣何者情蓄于哀事符则感形潜于内迹应斯通是布腹心罄沥肝胆庶大雅含之量矜小人悃款之诚惟君侯察焉宾王一艺罕称十年不调进寡金张之援退无毛薛之游亦何尝献防干时高谈王霸衒才扬已歴诋公卿不汲汲于荣名不戚戚于卑位盖养亲之故也岂谋身之道哉不图君侯忽垂过听礼以弓招之恩任以书记之亊拟人则多慙阮瑀入幕则高谢郄超昔聂政荆卿刺客之流也田光豫让烈士之分也咸以势利相倾意气相许尚且捐躯燕赵甘死齐韩今君侯无求于下官见接以国士正当陪麾后殿奉节前驱贾余勇以求荣效轻生而报施所以逡巡于成命踌躇于从事者徒以夙遭不造幼丁闵凶老母在堂常婴羸恙粝糗无甘旨之膳松槚阙迁厝之资抚躬存亡何心天地故寝食梦想噬指之恋徒深岁时烝尝崩心之痛罔极若仆者固名教中一罪人耳何面目以奉三军之事乎况属天伦之丧奄逾七月违膝下之养忽至三年而凶服之制将终哀疚之情未泄兴言永慕举目增伤夫怨于中者哀声可以应木石感于情者至性可以通神明故徐元直指心以求辞李令伯陈情以穷诉上以弃兴王之佐命下以全奉亲之笃诚而蜀主不以为非晋君待之逾厚此二者岂贪贫贱恶荣华厌万乗之交甘匹夫之辱也盖有不得巳者哉傥有干没为心脂韦成性舍慈亲之色养许明主以驱驰内忘顾复之私外存傅会之眷薄骨肉厚荣宠茍背恩而自效则君侯何以处之且义士期乎贞夫忠臣出乎孝子既不能推心以奉母亦焉能死节以事人假物议之无嫌实吾斯之未信也流沙一去絶塞千里子怆入塞之魂母切倚闾之望就令欢以卒岁仰南薰之不赀而使忧能伤人迫西山而何几君侯深情锡类道叶天经明恕待人慈心应物傥矜犬马之微愿悯乌鸟之私情寛其负恩遂其终养则穷魂有望老母知归宾王死罪再拜
　　裴侍郎即行俭尝以賔王等浮躁衒露断其不良死何取而欲纳之幕中賔王与人书大半望人汲引何不肯就行俭之辟岂万里从戎非所以宁亲而平日干请不过求目前寸禄以为养耶又岂从敬业时母巳天年终耶是皆不可知也　此书在骆集又是一体
　　上雍州高长史书【李峤】
　　八月十五日三原县尉赵国李某谨再拜奉书长史明公执事盖闻诸师曰君子或出或处盖君子与时消息从道汚隆故其处则闭重坐虚白龙盘凤跱桂郁兰芬下生川岳之气上发星辰之象其出则摛景光吐文质风云相召日月争明抚八翼而登泰阶提七星而酌元气夫然故终始亨吉进退利贞某当休明之期推去就之分沧洲密迩未征嘉遁之爻阊阖洞开不列亨衢之步顾尝希仕尺寸狥禄斗升胥仆之与邻奔走之为役婆娑尘垢之中踸踔藩篱之际区区短怀亦云可见矣抑贫贱实须降志颠沛不可违仁是用终夜九回一朝三省惧斯言之或玷将细德之为累至于有文无害之政得玉丧宝之谭服以周旋庶乎闻达然以守其愚直任此拙宦虽入门为无言之侣出谷罕求声之援生平琴曲惟以下调相哀畴昔朋游讵有中人见识诚不几乎幽兰芬蕙实不愧乎枯木朽株自获忝微班预闻贱事佩纷纶之雅训承肃穆之清尘有日矣亦曾越严亭趋下风希口吻之芳音候眉宇之阳气而堂上百里鬷明无撤器之因门下三千毛遂乏处囊之地虽愿披心胆进款诚云汉逾邈风流遂逺夫客果有能不孤弹劒之食士实难尽谁知执矢之工此昔人所以慷慨于神交殷勤于知己者也伏惟君侯日门翔照天池抚翼厨开铭鼎座列歌钟吐娓娓之言植堂堂之望河阳春树开四照于词林洞庭秋水清九流于心镜若夫标置度量权衡物理萧公画防不探逺之规孟子持筹未及精微之数粤若登金阁排玉堂利见九五差踪二八或奏昌言伏丹墀而心啓乃回天奬凭紫枢而目送南宫秘署出入生光西京神辅指麾成俗固巳羽仪振鹭黼藻群龙某家本燕南居临赵北负书怀刺方致维桑之礼贲帛翘车幸枉错薪之驾恺悌之慈允洽敷腴之好不忘洎解褐中林辞农下邑希光东壁犹是贫女旧邻激水西江非复达人前惠鄙贱之质未改提奨之恩巳别昔时姜桂早得因地而生今兹桃李翻以无言受弃岂非时亨其会命塞其通者乎今余秩无几解巾有日便当敛襟初服藏拙后尘何去何从罢策之臧否自开自落任天地之荣枯宜其巻舌吞声灭影削迹不干执事之纪无烦左右之听徒恨勤诚累岁而丹慊不通服道弥年而白头成谚所以低回岐路杼轴蓬心搦翰操觚而不能已者也夫引往纳来江海所以深广损上益下乾坤所以光大是故虚已之求有屈位而申道泛接之爱或开怀而受物若乃崇峻宫垣扃钥阃奥使属睇之目隔逾深而照穷仰止之心限弥高而望絶御賔以之失位篲客以之无门将恐慕义之夫思为黄鹤之举企景之客不作真龙之游愿君侯垂古人之风申国士之分假其白璧之契接以黄金之言不忽当年要之卒岁则重如熊掌府中饶取义之賔轻若鸿毛节下有狥生之士敢荐狂妄惟君择焉
　　上萧至忠论史书【刘知几】
　　仆自策名仕伍待罪朝列三为史臣再入东观竟不能勒成国典贻彼后来者静言思之其不可有五何者古之国史皆出一家未闻借功于众惟汉东观大集群儒然纂述无主条章靡建繇是伯度讶其不实公理以为可焚今史司取士有倍东京人自为荀袁家自为政骏每记一事载一言阁笔相视含毫不断头白可期汗青无日一不可也前汉郡国计书先上太史副上丞相后汉公卿所撰先集公府乃上兰台故史官载事为广今史臣编録惟自询采二史不注起居百家罕通行状即仲尼犹且管窥况中材岂能博物二不可也史局通籍禁门幽居九重所以杜顔面防请谒也今馆中作者如林皆愿长喙无闻齚舌一示褒贬曾未絶口而朝野具知孙盛取嫉权门王韶见讐贵族常人之情不能无畏三不可也古者史氏各有指归故尚书以疏通知逺为主春秋以惩恶劝善为先今史官注记类禀监修或谓尚须直辞或谓宜当隠恶十羊九牧其令难行一国三公适从谁在四不可也夫言监者盖总领之义耳宜明立科条审定区域庶人思自免书可立成今监者不肯指授修者又不遵奉用使争学茍且务相推避坐变炎凉徒延岁月五不可也凡此不可其流实多虽威以刺骨之刑朂以悬金之赏终不能得仆所以屡辞载笔之官愿罢记言之职者正为此耳当今朝号得人国称多士蓬山之下良直差肩芸阁之中英竒接武仆既功亏刻鹤笔未获麟徒殚大官之膳虚索长安之米乞以本职还其旧居多谢简书请避贤路惟明公哀而许之刘子名知几以字行擢进士第累迁凤阁舍人兼修国史时宰相韦巨源纪处讷杨再思宗楚客萧至忠皆领兼修子病长官多意尚不一而至忠数责论次无功乃奏记求罢去
　　河清颂【有序　鲍照】
　　臣闻善谈天者必征象于人工言古者先考绩于今鸿牺以降遐哉邈乎镂山岳雕篆素昭德垂勋可谓多矣而史编唐尧之功载格于上下乐登文王之操称于昭于天素狐玉聿彰符命朴牛文螾爰定祥厯鱼鸟动色禾雉兴让皆物不盈眦而美溢金石颂声为之而寝诗人于是不作庸非惑与自我皇宋之承天命也仰符龙木之精俯协河龟之灵君图帝宝粲烂瑰英固业光曩代事华前德矣圣上天飞践极迄兹二十四载道化周流泽汪濊地平天成上下含熈文同轨通表里厘福燿德中区黎庶知让观英遐表夷貉怀惠秩礼防勤散露台之金振民舒国倾钜桥之粟约违迫胁奢去泰甚防无留饮畋不槃乐物色异人优游鲠直显靡失心幽无怨魄精照日月事洞天情故不劳仗斧之使号令不严而自肃无辱凤举之事灵怪不召而自彰万里神行飚尘不起农商野庐边城偃柝冀马南金填委内府驯象栖爵充罗外苑阿纨纂组之饶衣覆宗国鱼盐杞梓之利傍赡荒遐士民殷富繁溢五陵宫宇宏丽崇冠三川闾闬有盈歌吹无絶朱轮叠辙华冕重肩岂徒世无穷人民获休息朝呼韩罢酤铁而已哉是以嘉祥累仍福应尤盛青丘之狐丹穴之鸟栖阿阁游禁园金芝九茎木禾六秀铜池发膏亩腴宜以谒荐郊庙和协律吕烟霏雾集不可胜纪然而圣上犹昧旦夙兴若有望而未至闳规远图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣怀揄扬于内三灵伫睠九壤注心既有日矣岁宫干维月邅苍陆长河巨济异源同清澄波万壑洁澜千里斯诚旷世伟观昭啓皇明者也语曰影从表瑞从德此其効焉宣尼称凤鸟不至河不出图传曰俟河之清人夀几何皆伤不可见也然则古人所不见者今殚见之矣孟轲曰千载一圣是旦暮也岂不信哉夫四皇六帝树声长世大寳也泽浸羣生国富刑清鸿德也制礼裁乐惇风迁俗文教也诛华逋羯束颡绛阙武功也鸣禽跃鱼涤秽河渠至祥也大宝鸿德文教武功其崇如此幽明协赞民只与能厥应如彼惟天为大尧实则之皇哉唐哉畴与为让抑又闻之势之所覃者浅则美之所传者近道之所感者深则庆之所流者逺是以丰功韪命润色縢策盛德形容藻被歌颂察之上代则奚斯吉甫之徒鸣玉鸾于前视之中古则相如王褒之属防金羁于后絶景扬光清埃继路班固称汉成之世奏御者千有余篇文章之盛与三代同风由是言之斯廼臣子旧职国家通义不可辍也臣虽不敏敢不勉乎乃作颂曰窥刋崩石捃逸残竹巢风寂寥羲埃绵邈钜生大年赡学渊闻鞶绣成景粉缋颛轩徒翫井科未覩天河亘古通今明鲜晦多千龄一见书史登歌旋我皇驾揆景方涂凌周躐殷蹶唐轹虞如彼七纬累璧重珠高祖拨乱首物定灵更开天地再铸羣生帝御三杰龙步八坰朔南暨敎海北腾声沦深格高浃遐洞防谗鼎迁宋圭告成大明方徽鸿光中微圣命谁堪皇厯攸归谋从筮协神与民推黄旗西映紫盖东辉纳瑞螭玉升政衡玑金轮豹饰珠冕龙衣正位北辰垂拱南面天下何思日用罔倦复礼归仁观恒通变一物有违戚言毁膳菲躬简法厚下安宅谦德弥光损道滋益孝崇飨祀勤隆耕籍饘酎秋羊封墐春骼婴耄兼梁鳏孤重帛体由学染俗以敎迁礼导刑清乐鬯风宣分衢让齿折讼推田野旌伏彦朝赏登贤儒训优柔武节猋鸷文宪精戎容犀利枢钤明审程彠周备吏砺平端民羞幸觊桴鼓凝埃烽驿垂辔销我长劒归为农器闽外水乡鄣表炎国陇首西南渤尾东北赩赩岭丹浑浑泉黑移琛云勉转隼卭僰狼歌荐功鸟谭陈德治博化光民阜财盛班白行謡青绮高咏云表幽和物章明庆丽植雕质蠢行藻性仁草晨莩德宿宵映海无隠飇山有黄落牛羊内首闾户外拓瑞木朋生祥禽軰作薰风荡闺饴露流阁器范神妙剂调象药匪直也斯伟庆芳溱注彼四渎媚此双川伏灵遥纪閟贶遐年澄波海岳镜流防山泉室凝淀水府清涓俛瞰夷都降眡骊渊朱宫潜耀紫阁隂鲜昔在爽德王风不昌廼溢廼竭或壅或亡洁源滥壑曾是未央先民永慨大道悠长云何其瑞实钟我皇闻诸师説天竦听密介焉如响匪逺惟疾矧是皇心妙夫贞一左右天经户牖人术訏谟布简丝言盈室岁有绵祀清岂崇日一人之庆吹万禀和灵根方固修源重波副睿贰哲帝体皇柯景云蔚岳秀星骑罗垂光九野腾响四遐辅居鼎足槃石虎牙世匹周室基永汉家泰阶既平洪河既清大夫在上区宇文明樵夫议道渔父濯缨臣照作颂铺德树声
　　照字明逺东海人宋元嘉中河济俱清照为此颂初照谒临川王义庆未见知欲贡诗言志人止之照曰大丈夫岂可遂蕴智能使兰艾不辨于是奏诗王竒之文帝时为中书舍人上好文章自谓莫及照悟其旨为文多鄙言累句咸谓照才尽是不然也照或作昭唐人为武后避讳故今宜改正
　　马宝颂【并序　梁简文帝】
　　皇帝应百姓之心副四海之愿复履玉衡还临亿兆天地交泰日月贞明至理惟新隆平方始遐迩壹体中外禔福含生欣欣若耘耰之逢夏雨怀情坎坎譬草木之值春风帝王之道超迈开辟睿圣之功殚厯邃古轩羲不足凿枘尧舜不足宪章至哉大哉无得而称也五月丁酉朔丝竹会于德阳之堂于时日进内宫星次鹑首仲夏之晷稍极阳城之圭蕤賔之钟初应颍川之律缙云旦巻南风晚扇惠气入帷清隂周宇玉舆云罕照日充庭羽林中权分阶列校簪笏成行貂缨在席昭天之乐金石铿锵报地之礼威仪肃省诏以马寳示群臣太仆効官趣马掌赞三令五申丞聨事举八丽四围给役相趋晖煜金镳陆离宝勒天地无疆之德永星致逺之功鸾盻善鸣龙仪美称沸毅权竒之威趋摅抑扬之态足转惊电眼流含烛雾喷纷霏流沬飘洒数千为夀岂待原蚕之禁万里一息不借杜蘅之草王良不能控其衔防伯乐不能辨其文机方知总辔昆岑周非吾驭张乐大野夏有慙德岂止沈河用璧独有緑文之称盛德在木偏受苍龙之名至于干将宝劒遥服晋郑之军莲花乌玉腾威大海之际况乎马宝义实逾之方当夙沙自归滑桥屈膝款闗入塞偃武修文去病无出师之劳充国罢议边之略五律成珍九河如镜臣谨按瑞应经弥勒成佛经中阿含经览愚经竝称第三之马者三千岁华子云尧汉皆得马者尧汉皆火德正斗南方乗德而至也岂非圣德汪濊皇风洋溢研机洞元备礼达义是以天不爱道白马嘶风王泽効祥朱鬛降祉比夫圆蹄方足踯躅在郊风啸电奔声遨处囿五彩依树三雀登巢安髣髴于当今弗拟议于休应百辟卿士咸称万岁伊臣不佞结庆云霄亲承诏旨预观宝瑞手舞足蹈赞扬不足宴礼斯毕退而作颂其辞曰
　　帝广运德钦明仪郊升道形声德为轨仁作经璇玑正太阶平割五礼和六英开四摄行八政转轮皇飞行圣愍含识资惠命引苍生归法性菩提真般若净七宝均万邦宁逖惇史观陈诗域中大惟圣期闻妙复孝慈解流泽随因时刑巳措绩咸熙三农盛九谷滋万只悦八神怡律有节厯得天景星曜庆云连珠为月醴为泉民何幸值皇年乾道应坤马来度玉闗升玉台镂锡焕鸾镳回槃云转堞尘开千天驷百龙媒永伏皁扫騊駼秣瑶粟秀芳刍九夷款四表清甿胥乐舆颂兴
　　佛经言转轮圣王处不一大略言此王福德夀命最高惟刼初始出世所谓马宝者谓一旦能周四天下不知萧氏之马能周几何而遽可谓之宝也大率萧氏父子以文士之浮夸袭释典之糟粕以子颂父至再至三皆用佛书为文而不知妄言绮语为佛所诃也悲夫
　　神雀颂【并序　许善心】
　　臣闻观象则天乾元合其德观法审地域大表其尊雨施云行四时所以生杀川流岳立万物于是裁成出震乗离之君纪鳸司凤之后玉锤玉斗而降金版金縢以传竝陶冶性灵含煦动植眇珠于赤水寂明镜乎虚堂莫不景福氤氲嘉贶雥集驰声南薫越响云韶粤我皇帝之君临阐大方抗太极负凤邸据龙图不言行焉摄提建指不肃清焉喉铃啓闭括地复夏截海翦商就望体其尊登咸昌其防绵区浃宇遐至迩安腾实飞声直畅傍施无体之礼威仪布政之宫无声之乐缀兆总章之观上庠养老躬问百年下土字民心为百姓月栖日浴热坂寒门吹鳞没羽之荒赤蛇青马之裔解辫请吏削袵承风岂止呼韩北场頫勒狼居之岫熄慎南境近表不耐之城故使天不爱道地宁恡宝川岳展异幽显效灵狎素游頳团膏潄醴半景青赤孳歴亏盈足足怀仁般般扰义祥祐之来若此升降之化如彼而登封盛典云亭伫白检之仪致治成功柴燎靡珪之告虽奉常定礼武骑草文天子抑而未行推而不有允恭克让其在斯乎七十二君信蔑如也故神禽显贲应特昭白爵主铁象之竒赤爵衔丹书之贵班固神爵之颂履武戴文曹植嘉爵之篇栖庭集牖未若于飞武帐来贺文防刷彩青蒲将翺赤罽玉几朝御取翫轩楯之间金门旦开兼留翚翟之鉴终古旷世未或前闻福召冥征得之兹日岁次上章律谐大吕枵会节英统时至尊未明求衣晨兴于含章之殿爰有瑞雀翺翔而下载行载止当扆宁而徐前来集来仪乗轩墀而顾步夫瑞者符也圣主之休征雀者爵也圣人之大宝谨按考异邮曰轩辕有黄爵赤头立日傍占云土精之应又礼稽命征云祭祀合宜则黄爵集昔汉集泰畤之殿魏下文昌之宫一见雍丘之祠三入平东之府竝旁观回瞩事陋人微奚足称矣抑又闻之不刳胎剖卵则鸾凤驯鸣不漉浸焚原则螭龙盘蜿是知陛下止杀故飞走宅心皇慈好生而浮潜育德臣面奉纶綍垂示休祥预承嘉宴不胜藻跃李防僻处西土陆机少长东隅微臣慙于往贤逢时盛乎曩代辄竭庸琐敢献颂云
　　太素式肇大德资生功不器道要无名质文鼎革沿习因成祥图瑞史赫赫明明天保大定于铄我君武义廼武文教惟文横塞宇宙旁凝射汾轩物重造姚风再薰焕发王防昭彰帝道御地七神飞天五老山只吐秘河灵孕宝黑羽升坛青麟伏皁丹乌流火白雉从风栖阿德邵鸣岐祚隆未如神爵近贺王宫五灵何有百福攸同孔图献赤荀文表白节节竒音行行瑞迹化玉黼扆衔环陛防上天之命明神所格绥应在旃伊臣颂焉永缉丹素方流管弦颂歌不足蹈舞无宣臣拜稽首亿万斯年
　　许善心字务本陈祯明中加通直散骑常侍聘隋陈平勑以本官直门下省迁虞部侍郎上神雀颂赐物二百段大业初转礼部侍郎后从幸江都宇文弑逆以不屈遇害
　　拜南郊颂【并序　王勃】
　　微臣上稽龙繇下阅谋观天地之至道考皇上之大节武宣七德未尝逾息乱之乡文招九功未尝出升平之域竝能悬日月而高视驾雷雨而先鸣或皮币而践泰阶或干戈而蹑干步至于理定创礼功成作乐振长防以叙诸侯设灵机而制羣动犹虞阶巳泰不能息洞庭之诛夏载克宁不能罢会稽之戮故将体刚柔而立本法震曜而崇威一戎而防县平四罪而华夷服然后皇旗大辂诏殊号于圜丘电转云回奏符于孝理天下黎人知四海之安乐寰中殊域奉三灵之康泰德兼祥风洒道与和气游不言而大宝用贞无事而元功有立舍彼代也其谁与哉若夫应运而生继天而作鼓动千载之下超腾百王之上遂能发轩庭之景曜蹑隋运之頽风揖让而取文明指麾而清幽夏则吾皇唐得之矣高祖以黄旗锡瑞静云火之横氛太宗以赤羽登期补星辰之絶缕授瑶图于斯邑付璿厯于钧台人更三圣道昭千古于是俛临睿极趋四荒于凤阙之前端委庙堂调万国于龙轩之下八鸾徐动顿汤文于后尘九骏长驱伫尧舜于中路邦家之具得矣易简之业存矣犹有朱防戾俗违光蓬艾之间青激遗甿假气钧陶之内背熊山而搆虐拥狼潭而稽诛窃瀛海之风波弄乾坤之纲纪汉图西返惟收五郡之名魏律东穷未出三韩之险奸谋蓄于有渐逆节成于不悔长蚊蚋之雷霆附豺狼之羽翼岂知夫至人无外抚天下以为家真数有归吊羣方而罪已三门遁甲黄公成不战之师五垒神兵女下先登之防肃牙璋而按律辉旄节而分麾降南宫之元老裂西营之毅卒良将首路偏戎竟野轴轳万里旌旗四合金缃玉匮司空凭首胜之威鹗视龙趋将军仗万全之略负鼇丘而峻壁据鼋壑而深沟一鼓而亭塞无尘七纵而江山失险伐罪以明而不以众怀逺人于絶境均惠化于殊邻登若木以照临折红桃以延伫然后分州列镇对明月以收营返斾旋戈部云而振旅望神都而献捷仰灵社以书功辛亥谒于昭陵癸丑告于太庙时乗黑帝月旅枵大唐有国之五十一年皇帝有天下之一十九载也元恶既殄万宇清矣元勲既辑万宝成矣以为周郊上帝裁延肃慎之賔汉礼甘泉未拯朝鲜之乱想功而反侧奉先旨以迟回思荅上灵之心以洽庶黎之望爰考吉日遂静行宫有司具典乗舆乃出抚蚪戴翠凤鼍鼓按节鲸钟疏响千乗岳动万骑林回星陈而天行雷震而雾合是时未登夫太坛也廼斋帷宫宿帐殿华盖移影钩陈从跸千营夕布亘苍野而烟凝万幕霄悬背黄闉而雾列既而屏翳清晓飞廉警旦孙叔奉辔王良耸防云藏星谧宇旷山明旌旗具照箫笳互凝陟名岳以告成歴神丘而展事国容象物而动朝章视令而肃宸仪有晬虚徐大帝之庭列侍无哗髣髴华胥之国于是袭衮服戒俎豆端瑞班俨华旒乐悬六代礼备三古奠惟苍璧借用白茅鸣孤竹之箫管奏空桑之琴瑟感格以诚不以事动植咸驩敬神以道不以华天人合应然后驻声名于上邑反文物于仙宫因雷雨而作施法云天而用响风行电举未寸景而浃九埏野抃途歌不崇朝而晏六合我之极建矣我之能事毕矣趋帝寰而振足越皇衢以骧首不其然乎虽睿化无方比神图而絶唱而小臣不佞抚洪笔而当仁敢作颂曰
　　辽河巨浸碣石危峰城分菟塞接黄龙凭遐作梗恃险忘恭人残鬼哭主闇臣凶有晋不纲戎麾内逐帝隋失御皇舆外骛九县尘征三灵雾黩长兹下慢逋我天戮五材无陨千龄有圣武创元基文清宝命波恬四海明宣七政息众以宁绥荒以令飞龙继迹鸣凤重光遂均夷夏迭用柔刚戈船泛月剑骑横霜风驱海石电扫辰阳帝师无战神兵有伐丞相陪麾司空仗钺危云旦起长星夜发万垒争屠千城自蹷功超薄代义极兼该殊方底定善阵徐回归俘献捷课绩分材建侯清庙偃伯灵台考事谟凝清凤扆仰观俯察享神作祀道则推天功非在已丰隆旦出招揺夕指神坛岳立斋馆云深銮旗晓引葆吹晨吟山明野澈日降天临锵锵盛服肃肃珪簪爼豆毕陈笙镛间抚玉觞分献金錞畅矩青帝鸣琴朱灵会舞上和下悦神歆神聚收驩巨野反斾灵躔思周宇宙乐极寰埏德因时立颂以词宣帝之功也臣何饰焉
　　勃本传言麟德初数献颂阙下今所传者此篇与九成宫乾元殿颂是也九成乾元皆万余言穷尽工巧乾元颂序至颂皇后颂太子又隂颂诸王公主冀以媚后后又雅好文词然于勃漠不动意至鬬鸡一檄而黜不旋踵帝后可谓具眼勃可谓枉了做小人矣余于简文菩提大法勃九成乾元诸颂先尝録之后乃汰去曰汰简文为佛法惩妄语也汰王勃为文坛惩无耻也
　　陜州铁牛颂【并序　贾至】
　　乾象元地势坤稽谋惟观察孰见元善利物纯隂隲而不仁坤顺为牛或刚克以殊用彼见于陜郛者其隂隲欤其刚克欤寓精坚强壮趾慎固内习坎窞外形端倪居于道周敦兮若朴谓为首匪如山之状谓为角匪如栗之象曾览古史罔征其由深不可识孰知其故吾将本自然归神功岂谋人力役鬼佣哉东临周畿西尽虢略载厚地而莫耸拒长河而不崩向使非神或微凭子之力则城复隍矣人其鱼乎乃询耆耋听舆诵佥曰此之镇其日固乆人由是怙恃物由是生资尝欲掘地及源以观其徼庀徒执用大臻于兹横縻林绠匹进云锸寻下体之极达纯隂之精其于退诸泉而入于穴俾围木靡拉悬絙絶缒既致乃穽其见如初五丁力拔而不及方舟锁曳而奚可虎无所措其爪猛焉能噬兵无所容其刃投岂皆虚鏕鏕行人无住莅下当函闗之路望若随仙俯桃林之墟时得归兽若以匹敌必于其伦则长蛇绕阆风而周巨鼇负蓬莱而抃可明徴矣且察内以外观逺以近在端铓而末固未可量也亦何知不磅礴数州之间日用有迷其力矣夫能利于物帝之念择善而为臣之忠是以我国家咸秩无文发天使以祀我明牧谋始有作招墨客以颂颂者诵也容也诵令德昭厥容冀穆如清风敢刋之贞石颂曰
　　杳冥精兮混茫气凝为伏牛载厚地巨灵西掌屹赑屭长河东流泙沸渭坚立不动神之至层城固防人大庇德合无疆其可既昔人无述今之是志
　　至字幼邻会之子从宗幸蜀拜起居舍人知制诰帝传位至当譔册帝曰昔先天诰命乃父为之词今兹命册又尔为之可谓继美矣至顿首呜咽
　　北山移文【孔稚圭】
　　钟山之英草堂之灵驰烟驿路勒移山庭夫以耿介拔俗之标潇洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盻屣万乗其如脱闻凤吹于洛浦值薪歌于延濑固亦有焉岂期始终参差苍黄反覆泪翟子之悲恸朱公之哭乍回迹以心染或先贞而后黩何其谬哉呜呼尚生不存仲氏既往山阿寂寥千载谁赏世有周子隽俗之士既文既博亦亦史然而学遯东鲁习隠南郭偶吹草堂滥巾北岳诱我松桂欺我云壑虽假容于江臯乃缨情于好爵其始至也将欲排巢父拉许由傲百氏蔑王侯风情张日霜气横秋或叹幽人长往或怨王孙不游谈空空于释部覈于道流务光何足比涓子不能俦及其鸣驺入谷鹤书赴陇形驰魄散志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤泉石咽而下怆望林峦而有失顾草木而如丧至其组金章绾墨绶跨属城之雄冠百里之首张英风于海甸驰妙誉于浙右道帙长殡法筵乆埋敲朴諠嚣犯其虑牒诉倥装其怀琴歌既断酒赋无续常绸缪于结课每纷纶于折狱笼张赵于往图架卓鲁于前箓希踪三辅豪驰声九州牧使其高霞孤映明月独举青松落隂白云谁侣磵户摧絶无与归石径荒凉徒延竚至于还飇入幕写雾出楹蕙帐空兮夜鹤怨山人去兮晓猿惊昔闻投簪逸海岸今见解兰缚尘缨于是南岳献嘲北陇腾笑列壑争讥攒峰竦诮慨游子之我欺悲无人以赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又促装下邑浪拽上京虽情投于魏阙或假步于山扃岂可使芳杜厚顔薜荔无耻碧岭再辱丹崖重滓尘游躅于蕙路汚渌池以洗耳宜扃岫幌揜云闗敛轻雾藏鸣湍截来辕于谷口杜妄辔于郊端于是丛条瞠胆叠颖怒魄或飞柯以折轮乍低枝而扫迹请廻俗士驾为君谢逋客
　　初周显隠于北山后出为山隂令秩满入京复经此山故德璋代山移文以絶之
　　人生在世出之与处如寒暑昼夜然顾其所挟何如耳岂处之必高于出哉如谢朏何以山林为妒媒亦安在其为高隠也自有此文而杜镐以讥种放王一介以讥王安石渐成滥套矣安石一生仕宦譬如幼女许嫁而责其守节尤理之不通者也
　　移齐文【徐陵】
　　获去月二十日移承羯寇平殄同怀庆悦眷言邻穆深副情伫夫天网之大固无微而不擒神武之师本无征而不克至如戎王倾其部落逆竖道其乡闗非厥英图殆难戡戮况复洞庭遐旷兵食殷阜西穷版屋北罄氊庐声冠苻姚势兼聪勒庸蜀寳马弥山不穷巴汉楼船陵波无际我之元戎上将协力同心承禀朝谟致行明罚为风为火殪彼防冲如霆如雷击其舟舰羌兵楚贼赴水沈沙弃甲则两岸同奔横尸则千里相枕江川尽满譬睢水之无流原隰穷胡等隂山之长哭于是黑山叛邑诸城洞开白虏连羣投戈请命长沙鵩鸟靡复为妖湘川石燕自然还儛克翦无算缧擒不赀欲计军俘终难巧厯所获龙驹骥子百千其羣更开苜蓿之园方广騊駼之廐于是衞霍甘陈虬髭瞠目心驰垄路志饮河源乗胜长驱未知所限岂如桓温不武弃彼闗中殷浩无能长兹羌贼方且西逾酒郡抵我境而置边亭东略盐池为齐朝而反侵地此政亦翦妖氛未穷巢窟便闻庆捷愧佩良深
　　为东魏檄梁文【杜弼】
　　观夫辰象丽天山岳镇地建之以邦国树之以君长日月于是莫二宇宙所以总一虽五运相推百王革命此道之行孰之能改皇家承统光配彼天义洽幽明化周动植舞干戚于两阶执玉帛于万国惟彼吴越独阻声教而元首怀止戈之心上宰薄兵车之会遂解絷南冠喻以好睦舟车遵川陆光华亭徼息奔走之劳屯戌无逼卒之变虽嘉谟长算爰自我始而罢兵息民彼获其利侯景竖子本无事业乃枉道于人间遂干没于世上鸣伏于尔朱之门镇守于普泰之日曾无为主之识讵有挈瓶之智既而投命义旗归身幕府殊异雍齿有类丁公时逢寛政得免大戮弃其瑕滓收其力用预在行伍叅迹驱驰及秦陇逋诛每事经略以河南是空虚之地汉阳非兵战之冲薄存犄角聊示旗鼓岂资实效寄以游声而愚褊有积骄愤遂甚祸心潜搆翻成乱阶负恩弃德罔恤天计不义不昵厚而必颠委慈母似脱屣弃宠弟如遗芥龙钟稚子痛苦成行娈彼诸姬破亡为伍灭伯春之婉转慕姜儿之爽言不与狼虎同仁而共豺狸等恶及逺托闗陇依凭奸异逆主定君臣之分贼臣结兄弟之亲解其倒悬仰人鼻息一日无恩终成难养俄而易虑躬擐干戈衅暴恶盈侧首无托以金陵逋逃之薮江南流离之地甘辞卑体进贽图身谗言浮说抑可知矣叛竖投命岂将择音而伪朝大小幸灾忘义主荒于上臣蔽于下逐雀去草曽不是图窃宝叛邑椒兰比好人而无礼其能国乎亦既失信不亡何待今帝道休明皇猷允塞故丞相材标国桢道润时雨内外齐心上下同德摩日则车悬转舍排山则龙门洞开吞云梦于胸中运天下于掌内虽有贼臣去国亡卒出境何异一毛之落牛体双鳬之飞海濵彼既连结奸恶断絶邻好追兵保境纵盗侵国盖物无定方事无常势或乗利而受害或因得而更失是以吴侵齐境遂致句践之师赵纳韩地终有长平之役矧有鞭挞疲民侵轶徐部筑垒拥川舍信邀利此而可忍孰不可怀是以援乗麾殒之将投石拔距之士含怒作色如赴私雠意存涉血义不旋踵攻战之利实若有神征兵聚众依山傍水举螳螂之斧被结蜣之甲当穷辙以待轮坐积薪而候燎及其锋刃蹔援埃尘旦接便巳亡防弃戈土崩瓦解贞阳以从子之亲为戎首之任非独力屈道穷亦将无路还蜀兼亦挟子垂翅俱在笼樊将士以昧祸之心为助乱之事皆掬指舟中披甲鼓下同宗异姓累累相望曲直既殊强弱不等父出子孤自取其败违卜愎谏何以辞责诚既往之难迹犹将来之可追景以鄙俚之夫遭风云之会位登三事邑啓万家揣身量分乆当止足而周章向背离披不巳夫岂徒然意亦可见彼乃示之以利器悔之以慢藏使其势得容奸令其时堪乗便恐尾大于身踵麤于股倔强不掉狠戾难驯呼之则反速而衅小不惩则叛迟而祸大会应遥望廷尉不肯为臣自据淮南亦欲称帝彼梁主操行无闻轻险有素工用其短以少为多反覆山渊颠倒冠履射爵论功荡舟称力年既老矣耄又及之政荒民流礼崩乐坏履霜有渐坚氷且至必将祸生骨肉难起腹心强弩冲城长防指阙徒探雀无救府藏之虚空请熊蹯讵延晷刻之命外崩中溃今实其时鹬蚌相危我乗其弊方使高旗舒斾长毂啓行迅骑追风精甲耀日四七竝列百万为羣风飘云动星罗海运犹为岸上之虎当作水中之龙以转石之形为破竹之势将使锦帆渡江青盖入洛荆棘生建业之宫麋鹿游姑苏之馆但恐兵车之所轥轹劒骑之所蹈践杞梓于焉倾斩竹箭以此摧残若吴之王孙蜀之公子顺时以动见几而作面缚衔璧肉袒牵羊归款军门委命下吏当使焚榇而出拂席相待必以楚材将为晋用固乃喜得异度实自利获衡龙即援客卿之族将加骠骑之号斯尽壮士封侯之日丈夫立节之秋冬氷可折时不再来先事预怀有如皎日王侯无种工拙在人凡百君子勉求多福若不改迷坐待沦没一旦暴骨草莽流血成川犹且不悟噬脐何及故宣往意驰此简书檄文到彼咸共申省
　　弼字辅性好名理长于笔札齐神武引掌机密甚见信待或造次不及书敎直付空纸即令宣读破芒山军命为露布弼即书绢曾不起草性质直在霸朝多所匡正文襄尝曰王左右赖此人天下防利岂独吾家也后以忤文宣被杀　艺文类聚作魏収　梁武末年之事此文若为语谶
　　讨侯景檄文【梁元帝】
　　夫剥极生灾乃及龙战师贞终吉方制豮豕岂不以侵阳荡薄源之者乱阶定龛艰难成之者忠义故羿浇灭于前莽卓诛于后是故使桓文之勲复兴于周代温陶之绩弥盛于金行粤若梁兴五十余载平壹防内德惠悠长仁育羣生义征不服左伊右瀍咸皆仰化浊泾清渭靡不向风建翠凤之旗则六龙骧首击灵鼍之鼓则百神警肃风牧方邵之贤衞霍辛赵之将羽林黄头之士虎贲缇骑之夫叱咤则风云兴起鼓动则嵩华倒拔自桐柏以北孤竹以南碣石之前流沙之后延颈举踵交臂屈膝胡人不敢牧马秦士不敢弯弓叶和万邦平章百姓十尧九舜曷足云也贼臣侯景匈奴叛臣鸣镝余噍悬瓠空城本非国宝夀春畿要赏不逾月开海陵之仓赈常平之米檄九府之费锡三官之钱冒干货贿不知纪极敢兴逆乱梗我王畿贼臣正德阻兵安忍日者结怨江芊逺适单于简牍屡彰彭生之魂未弭聚敛无度景卿之诮已及为虎傅翼逺相招致虔刘我生民离散我兄弟我是以董率皋貔躬擐甲胄霜戈照日则晨离夺晖龙骑蔽野则平原掩色信与江水同流气与寒风俱愤凶丑畏威委命下吏乞活淮肥茍存徐兖涣汗既行丝纶爰被我是以班师凯归休牛息马贼犹不悛遂复矢流王屋兵躔象魏总章之观非复听讼之堂甘泉之宫永乖避暑之地坐召宪司卧制朝宰矫托天命伪作符书重增赋敛肆意裒剥生者逃窜死者暴尸道路以目庶僚钳口刑戮失衷爵赏由心老弱波流士女涂炭臧获之人五宗及赏缙绅之士三族见诛谷粟腾踊自相吞噬惵惵黔首路有衔索之哀蠢蠢黎民家陨常山之泣偃师南望无复储胥露寒河阳北临或有穹庐氊帐南山之竹未足言其愆西山之兔不足书其罪外监陈莹之至伏承先帝登遐宫车晏驾奉讳惊号五内摧裂州寃本毒无地容身景阻饥既甚民且狼顾遂侵轶我彭蠡冯陵我郢邑窃据我江夏掩袭我巴丘我是以义勇争先忠贞尽力斩馘凶渠不可称算沙同赤岸水似绛河任约泥首于安南化仁面缚于汉口子仙乞活于鄢郢希荣败绩于柴桑侯景奔窜十鼠争穴郭黙清夷晋熙附义计穷力屈反杀后主毕原酆郇并离祸患凡蒋邢茅皆伏鈇锧是可忍也孰不可容幕府据有上流实惟分陜投袂荷戈志在毕命昔周依晋郑汉有虚牟彼惟末属犹能如此况聨华日月天下不贱为臣为子兼国兼家者哉咸以义旗既建宜须总一共推幕府实用主盟粤以不佞谬董连率远惟国艰不遑宁处中权后劲龚行天罚提戈防险陨越以之天马千羣长防百万驱贲获之士资智勇之力大楚逾荆山浅原度彭蠡舳舻泛水以掎其南辎軿委输以冲其北华夷百濮赢粮影从雷震风骇直指建业按劒而叱江水为之倒流抽戈而挥皎日为之退舍方驾长驱百道俱入夷山殄谷充原蔽野挟辀曳牛之侣拔距磔石之夫骑则逐日追风弓则吟猿落鴈捧昆仑而压卵倾渤海而灌荧如驷马之载鸿毛若奔牛之触鲁缟以此众战谁能御之脱复蜂虿若毒兽穷则鬬谓山盖高则四郊多垒谓地盖逺则三千弗违如彼怒蛙譬诸鼷鼠岂费万钧无劳百溢加以日临黄道兵起绛宫三门既啓五将咸发举整整之旗扫亭亭之气故以临机密运非贼所解奉义而诛何罪不服今遣使持节大都督征东将军开府仪同三司江州刺史尚书令长宁县开国侯王僧辩率众十万直扫金陵鸣鼓聒天摐金振地朱旗夕建如赤城之霞起戈船夜动若沧海之奔流计其同恶不盈一旅君子在野小人比周荷校灭耳匪朝伊夕舂长狄之喉系郅支之颈今司寇明罚锧鈇所诛止侯景而已黎元何辜一无所问诸君或世树忠贞身荷宠爵羽仪鼎族书勲王府俛眉猾竖无由自效岂不下慙泉壤上愧皇天失忠与义难以自立想诚南风廼睠西顾因变立功转祸为福有能缚侯景及送首者封万户开国公绢布五万疋有能率动义众以应官军保全城邑不为贼用上赏方伯下赏剖符竝裂山河以纡青紫昔由余入秦礼同卿佐日防降汉且珥金貂必有其才何防无位若执迷不反拒逆王师大军一临刑兹罔赦孟诸焚燎芝艾俱尽宣房河决玉石同沈信赏之科有如皎日黜陟之制事均白水檄布逺近咸使闻知
　　太清元年东魏司徒侯景以河南十三州内属武帝封为河南王二年帝与东魏结和景惧举兵反临贺王正德率众附之进攻都城三年与景为城下之盟时勤王之师毕集元帝时为湘东王次武成未进有勑班师景违盟攻围益急城陷帝以忧愤崩景悉兵西上帝遣王僧辩先后擒其将任约宋子仙景遁归弑简文并害诸王子寻僭大号六年二月王僧辩众军讨景王驰檄告四方　湘东法曹参军萧贲读檄至偃师而望四语曰如体目朝廷非闗序贼帝收付廷尉遂以饿终更着怀旧传谤之
　　为李密移郡县檄【祖君彦】
　　大魏永平元年四月二十七日魏公府上国公元帅府左长史邴元真大将军左司马杨德方等布告天下人伦衣冠士庶等自元气肇辟厥初生人树之帝王以为司牧是以羲农轩顼之后尧舜禹汤之君靡不秖畏上爱育黔首干干终日翼翼小心驭朽索以同危履薄氷而自惧故一物失所若纳隍而愧之一夫有罪遂下车而泣之谦德轸于责躬忧劳切于罪已普天之下率土之濵蟠木距于流沙瀚海穷于丹穴莫不鼓腹击壤凿井耕田致之升平驱之仁夀是以爱之若父母敬之若神明固能享国多年祚延长世未有暴虐临人克终天位者也隋氏往因周末预奉缀衣狐媚而图圣寳胠箧而取神器及缵戎负扆狼虎其心始曀明两之晖终干少阳之位先皇大渐侍疾禁中遂为枭獍便行鸩毒于是辠深于莒仆衅酷于商臣天地难容人神嗟愤加以州吁安忍阏伯日寻劒阁所以怀凶晋阳所以兴乱甸人为罄淫刑斯逞夫九族既睦唐帝阐其钦明百世本枝文工表其光大况乃隳坏盘石勦灭维城唇亡齿寒宁止虞虢欲其长乆其可得乎其罪一也禽兽之行在于聚麀人伦之礼别于内外而兰陵公主逼幸告终谁谓敤首之贤【敤首舜女弟名】翻见齐襄之耻逮于先皇嫔御竝进银环诸王子女咸贮金屋牝鸡鸣于诘旦雄雉恣其于飞衵服戏陈侯之朝穹庐同冒顿之寝爵赏之出女谒遽成公卿宣淫无复纲纪其罪二也平章百姓一日万机未晓求衣昃晷忘食是以大禹不重于尺璧光武无隔于反支体此忧勤深虑幽枉而荒湎于酒俾昼作夜式号且呼酣嗜声伎常居窟室每借糟丘朝谒罕见其身羣臣希覩其面断决自尔不行敷奏于是停拥中山千日之饮酩酊无知襄阳三雅之杯留连讵比又广召良家充选宫掖潜为九市亲驾四驴自比商人见要逆旅殷纣之谴为小汉灵之罪更轻内外惊心遐迩失望其罪三也上栋下宇着在易爻茅茨采椽陈诸史籍圣人本意惟避风雨讵待珠玉之华宁须绨锦之丽故璿室崇构商辛以之灭亡阿房崛起秦族以之倾覆而不遵古典不念前车广立池台多营宫观金铺玉戸青琐丹墀蔽亏日月隔阂寒暑穷生人之筋力罄天下之资财使鬼尚难为之劳人固其不可其罪四也公田所籍不过十亩人力所供才止三日是以轻徭薄赋不夺农时宁积于人无藏于府而科税繁猥不知纪极猛火屡烧漏巵难满头会箕敛逆折十年之租杼轴其空日损千金之费父母不保其赤子夫妻相弃于匡牀万邦则城郭空虚千室则烟火断絶西蜀王孙之室翻同原宪之贫东海糜竺之家俄成邓通之鬼其罪五也古先哲王卜征巡狩唐虞五载周则一纪本欲亲问疾苦观省方俗乃复广积薪刍多聚饔饩年年歴览处处登临从臣疲弊供顿辛苦而飘风冻雨聊窃比于前驱车辙马迹遂周行于天下秦皇之心未巳周穆之意难穷宴西母以歌云浮东海以观日家苦纳秸之勤人阻来苏之望且夫天子有道守在海外夷不乱华在德非险长城之固战国所为乃是狙诈之风非闗稽古之法而乃追踪秦代版筑更兴袭其基墟延袤万里遂使尸骸蔽野血流成河积怨比于丘山号哭动于天地其罪六也辽水之东朝鲜之地禹贡以为荒服周王弃而不臣示以羁縻达其声教茍欲爱人非求拓土又彊弩末矢理无穿于鲁缟冲风余力讵能动于鸿毛石田得而无堪鸡肋食而何用而恃众怙彊穷兵黩武惟在并吞不务长策夫兵犹火也不戢将自焚遂使亿兆夷人只轮莫返夫差丧国寔为黄池之盟苻坚灭身良由夀阳之役欲捕鸣蝉于前不知黄雀于后复矢相顾髽吊成行义夫切齿壮士扼腕其罪七也直言啓沃王臣匪躬惟木从绳若金须砺唐尧建鼓思闻献替之言夏禹悬鞞时听箴规之美而乃愎谏违卜妒贤嫉能直士正人皆由屠戮左仆射齐国公高颎上柱国宋国公贺若弼或文昌上相或细柳功臣暂吐良药之言翻加属镂之赐龙逢无罪便遭夏癸之诛王子何辜滥被商辛之戮遂令君子结舌贤人缄口指白日而为盛射苍天而敢欺不悟国之将亡不知死之将至其罪八也设官分职贵在铨衡察狱问刑无闻赂鬻而钱神起论铜臭为公梁冀受黄金之虵孟佗荐葡萄之酒遂使彞伦攸斁政以贿成君子在野小人在位积薪居上验汲黯之言囊钱不如伤赵壹之赋其罪九也宣尼有言无信不立用命赏祖义岂食言自独夫嗣位每岁行幸南北巡狩东西征伐至如浩衅陪跸东都守固阌乡野战鴈门解围自外征夫不可胜纪既立功勲须酬官爵而志怀翻覆言亦浮诡临危则勲赏悬授克定则丝纶不行异商鞅之赉金同项王之刓印芳饵之下必有悬鱼惜其重赏求其死力走丸逆坂譬此非难凡百骁雄莫不雠忿至于匹夫蕞尔宿诺不亏既在乗舆二三其德其罪十也有一于此未或不亡况四维不张三空总萃无小无大愚夫愚妇共识殷亡咸知夏灭罄南山之竹书罪无穷决东海之波流恶难尽是以穷竒灾于上国猰防暴于中原三河纵封豕之贪四海被长虵之毒百姓歼亡殆无遗类十分之计才一而巳苍生凛凛咸忧杞国之崩赤县嗷嗷俱愁歴阳之陷且国祚将改必有常期六百丧殷之年三十终姬之数故谶箓皆云隋氏三十六年而灭此则厌德之象已彰代终之兆先见皇天无亲惟德是辅况乃欃枪竟天申繻谓之除旧岁星入井甘公以为义兴兼以朱雀门烧正阳日食狐鸣鬼哭川竭山崩竝是宗庙为墟之妖荆棘旅庭之事夏氏则灾衅非多殷人则咎征更少牵牛入汉方知大乱之期王良防马始验兵车之会今者顺人将革先天不违大誓孟津陈盟景亳三千列国八百诸侯不谋而同辞不召而自至轰轰隠隠如霆如雷雕虎啸而谷风生应龙骧而景云起我魏公聪明神武齐圣广渊备七德而在躬包九功而挺出周太保魏国公之孙上柱国蒲山公之子家传盛德武王承季歴之基地啓元勲世祖嗣元皇之业笃生白水日角之相更彰载诞丹陵天表之文斯着加以姓符图纬名协歌謡六合所以归心三陵于焉改卜文王厄于羑里赤雀方来高祖隠于砀山彤云自起兵诛不道赤伏至自长安锋鋭难当黄星出于梁宋九五龙飞之始大人豹变之初歴试诸囏大敌弥勇上柱国司徒东郡公翟让功宣缔搆翼亮经纶伊尹之赞成汤萧何之辅高帝上柱国总管歴城公孟让上柱国左武侯大将军单雄信上柱国右武侯大将军徐绩柱国大将军左长史邴元真绛国公裴行俨等竝运筹千里勇冠三军系劒则截蛟断鼇弯弧则啼猿落鴈韩彭绛灌成沛公之基冦贾吴冯奉萧王之业复有防轮挟辀之士拔距投石之夫冀马追风吴戈照日魏公属当期运抚兹亿兆躬擐甲胄跋渉山川栉风沐雨岂辞劳倦遂兴西伯之师将问南巢之罪百万成旅四七为名呼吸则河渭絶流叱咤则嵩华自拔以此攻城何城不克以此击阵何阵不摧譬犹决沧海而濯残荧举昆崘而压小卵鼓行而西百道俱进以四月二十一日屇于东都而昏朝文武留守段达韦津皇甫无逸等昆吾恶稔蜚廉奸佞尚迷天数敢拒义师驱率丑徒众有十万自回洛仓北遂来举斧于是熊罴角逐貔虎争先因尔倒戈之心乗我破竹之势曾未旋踵瓦解氷消坑卒则长平未多积甲则熊耳为小达等助桀为虐婴城自固梯冲乱舞徒设九拒之谋鼓角潜鸣空凭百楼之险燕巢衞幕鱼游宋池殄灭之期匪朝伊夕然兴洛虎牢国家储积我并先据为日乆矣又得回洛复取黎阳天下仓储尽非隋有四方赴义万里如云足食足兵无前无敌裴光禄仁基雄才上略受脤专征遐迩攸凭安危是托乃识机知变迁虞事夏袁谦擒于蓝水张须陁获在荥阳窦庆战没于睢阳郭绚授首于河北隋之亡候断可知也清河公房彦藻近秉戎律略地东南师之所临风行电击安陆汝颍随机荡定淮安济阳俄然送款徐圆朗已平鲁郡孟海公乆破齐隂于是海内英雄咸来响应封民瞻取平原之境郝孝德据黎阳之仓李士雄虎视于长平王德仁鹰扬于上党滑郡公李景考功郎中房孝基发自临渝刘兴祖起于北朔崔伯驹自颍川起房献伯以谯郡来各拥数万之兵俱期牧野之会沧溟之右函谷以东牛酒溢于军前壶浆迎于道左诸君等竝衣冠世胄杞梓良材歆神灵泽之秋裂地封侯之始豹变雀起今也其时鼍鸣应见机而作各宜鸠率子弟共建功名耿弇之赴光武萧宗之奉高帝当以金章紫绶华葢朱轮富贵以重当年忠贞以传奕叶岂不盛哉若隋代官人同夫桀犬尚荷王莽之恩仍怀蒯瞆之禄审配死于袁氏不如张郃归曹范增困于项王未若陈平从汉魏公推以赤心当加好爵择木而处幸不自疑脱其猛虎犹与舟中敌国夙沙之民共缚其主彭宠之仆自杀其君高官上赏即以相授如暗于成事守迷不返昆岗纵火玉石俱焚尔等噬脐悔将何及黄河带地明余旦旦之言皎日丽天知我勤勤之志布告天下咸使闻知
　　祖君彦珽之子也容貌短小言辞涩讷而有才学薛道衡尝荐之隋文帝帝曰是非杀斛律明月人儿耶朕无用之炀帝立尤忌知名士调宿城令负其才常思乱及为密草檄乃深斥主阙密败世充见之曰汝为贼骂国足未令扑之世充中悔命医视之郎将王拔柱曰弄笔生有余罪乃蹙其心即死
　　为李密檄荥阳守郇王庆文【魏征】
　　早挹芳猷未谐披展甚为翘伫兴寝增劳寒势转严比得清吉及处危城无乃忧悴自猜狂嗣位多歴岁年剥削黔黎涂毒天下琼室瑶台之丽未极骄奢糟丘酒池之荒非为淫乱加以违忠臣之谏从妇人之言杀戮忠良科税无巳是以猬毛而起豹变其文共举义旗同翦凶虐今者屯营巩洛开发太仓赈恤饥羸咸从充健吴戈电照首算而无穷冀马云屯羊计而难尽是以八方竝凑万里俱来莫不期入闗以亡秦争渡河而灭纣东穷海岱南洎江淮凡厥遗黎承风慕义唐公起兵晋阳军临灞岸三秦父老千里犒师叶义同心共为犄角元宝藏武阳兴义即取黎阳燕赵之郊来苏成咏惟荣阳一郡仍独守迷爰以宗盟尚疑衔璧敬陈鍼药冀愈膏肓夫微子纣之元兄亲实为重项伯籍之季父戚乃非疎然犹去朝歌而处周背西楚而归汉岂不眷恋宗祊留连骨肉但为识宝鼎之将移知神器之先改河决不可壅树颠不可维所谓览通人明鉴君子者矣而王之先代家住山东本姓郭氏乃非杨族止为宿与隋朝颇有勲旧遂得预沾磐石名在葭莩娄敬之与汉高殊非血吕布之于董卓良异天亲芝焚蕙叹事不同此又王之昏主心若豺狼雠忿同胞有逾沈阏惟勇及谅咸罄甸师魏文之毒任城汉武之鸩河献假使宗祧是一疎不间亲况乃族类为非有何疑阻王之为臣无所献纳不能曲突徙薪除烦去惑致令四海鼎沸百姓乱麻高垒深沟自固而巳藩屏之寄岂若是乎欲免大责其可得也为王计者莫若举城从义开门送款识几知变足为美谈乃至子孙长守富贵今王世充屡被摧破偷存漏刻段达守东都窘迫自救无聊世充朝亡彼便夕死又江都荒酣酒色流湎忘归内外崩离人神怨愤上江米船皆被抄截士卒饥馁半菽不充事切析骸义均煑弩举烽火于骊山诸侯莫至浮胶船于汉水还日未期近得朱粲啓词鋭师百万已破襄阳总帅熊罴沿流东下尅期指日定灭江都分项籍于五侯切王莽于千段王独守孤城援絶千里糇粮之计仅有月余弊卒之多才盈数百有何恃赖欲相抗拒求枯鱼于市肆即事非遥因归鴈以运粮竟知何日然城中雄杰王之腹心思杀长吏将为内应只恐祸生匕首衅起萧墙枉以七尺之形徒偿千金之购可为寒心可为酸鼻者也今貔貅百万马首欲东惟待王世充破了鼓行东迈梯冲乱舞鼓角潜鸣笑虢叔之死马悲襄阳之噍类南阳首齮封侯之亊杳然东门逐猎临行之叹何晚深相爱惜裂帛裁书幸可三思自求多福
　　庆隋郇王之子为文帝从祖弟武元帝与周文帝在闗中适在邺因冐郭氏周灭齐始入闗文帝委以腹心既代周封为河间王炀帝初追封郇王子庆嗣庆倾曲善候时变帝猜忌骨肉惟庆得全迁荥阳太守李密反庆拒守密遗庆书庆遂降改姓为郭密破归东都又为杨氏越王侗不之责也王世充僭号降为郇公复姓郭世充败归唐复姓杨仍封郇公然则庆实杨氏密书不过説之降耳而庆反覆于羣雄间倐杨倐郭极为可笑然卒以得全其亦幸也夫
　　代徐敬业传檄天下文【骆賔王】
　　伪临朝武氏者人非和顺地实寒微昔充太宗下陈曾以更衣入侍洎乎晩节秽乱春宫密隠先帝之私隂图后房之嬖入门见嫉蛾眉不肯让人掩袖工谗狐媚偏能惑主践元后于翚翟陷吾君于聚麀加以虺蜴为心豺狼成性近狎邪僻残害忠良杀姊屠兄弑君酖母人神之所同嫉天地之所不容犹复包藏祸心窃窥神器君之爱子幽之于别宫贼之宗盟委之以重任呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冢奉先君之成业荷本朝之旧恩宋微子之兴悲良有以也袁君山之流涕岂徒然哉是用气愤风云志安社稷因天下之失望顺宇宙之推心爰举义旗誓清妖孽南连百越北尽三河铁骑成羣玉轴相接海陵红粟仓储之积靡穷江浦黄旗匡复之功何远边声动而北风起劒气冲而南斗平喑呜则山岳崩颓叱咤则风云变色以兹制敌何敌不摧以此图功何功不克公等或居汉地或叶周亲或膺重寄于爪牙或受顾命于宣室言犹在耳忠岂忘心一抔之土未干六尺之孤安在傥能转祸为福送往事居共立勤王之功无废旧君之命凡诸爵赏同指山河若其眷恋穷城徘徊岐路坐昧先机之兆必贻后至之诛请看今日之域中竟是谁家之天下移檄州郡咸使闻知
　　后得此檄读之但嘻笑至一抔之土未干六尺之孤安在矍然曰谁为之或以賔王对后曰宰相安得失此人
　　会友人游山檄【失名】
　　人有残缣败素绘一山一水爱之若宝售之必千金至于目与真景会则略不加喜毋乃贵伪而贱真耶求真之乐今日正在我軰春雪既霁春风亦和或坐钓于鸥边或行歌于犊外百年瞬息懽乐几何肴核杯盘随意所命无以丰约拘也檄书驰告盍勇而前
　　此檄载林昉田间书惜失名氏姑附于此
　　文之有檄与弹事也皆杀机也弹以甘蕉终檄以游山终杀机之幻者也噫天下事皆幻也可以恍然思矣











　　四六法海巻八
　　钦定四库全书
　　四六法海巻九　　　　　明　王志坚　撰兵部奏姚州破逆贼诺没弄杨防栁露布【骆宾王】
　　尚书兵部臣闻北辰列象六合奉天子之尊南面乘干一统成圣人之业是知衣裳所防义有辑于殊邻霜露所均诚兼育于异类故涂山万国诛后至者防风丹浦一戎缓前禽者就日然则陈弧矢以威天下法雷霆而震域中四时行焉天道不能去杀五兵备矣皇业所以胜残虽事切救焚茍顺时而济物恩深祝网不获已而用兵伏惟皇帝陛下登翠妫以握图宪紫微而正象功不宰混太始以凝神至道无名伫华胥而得梦阐文教以清中夏崇武功以制九夷环海十洲通波太液之水邓林万里交影甘泉之树反冲穿胷之域袭冠带以来王竒肱儋耳之酋奉正朔而请吏逆贼防俭和舍等浮竹遗沉水余苗邑殊礼乐之乡人习贪残之性日者皇明广烛帝道遐融颇亦削左袵而被朝衣解椎髻而升华冕而豺狼有性枭獍难驯遂敢乱我天常变九隆而背诞负其地险携七部以稽诛搔动边疆冦攘州县是用三门授律长驱无战之师五月渡泸深入不毛之地去月二十一日军次三朏昆仑镇前后捕得生口知守捉山羌傍山连结十部蛮首徒五万众此山即南郡中之巨防也冈峦千里西通大荒之郊谿谷万重南极炎洲之境耸乔林而挿月阴兔有假道之标拔崇岩以隠天阳乌无回翼之地峰危束马路絶悬车贼据临岱之形乘建瓴之利征风召雨猬起蜂飞驱杂种以挺妖封狐千里肆沉黎而作孽雄虺九头臣以为制敌以权柔逺者理或存于徳教伐叛以义决胜者不必在于干戈于是广布朝恩恭宣帝徳申之以安抚晓之以存亡信重蛮陬无负黄龙之约赏隆汉爵不逾白马之盟地接冉驼词屡殚于喻蜀俗通槃瓠声不辍于吠尧臣遣左三军子总管寜逺将军前守右骁骑万安府长史折冲都尉上柱国刘防基率检校果毅骁骑尉井陉县开国男刘暕等衔枚逺袭巻甲前驱偃危斾而设潜兵疑从天落乘间道而掩不备似出地中又遣右三军子总管明威将军行右武卫翊府中郎将上柱国髙奴弗率左武卫天水府折冲都尉张仁様等涉南山之南冲其要害之路又遣左一军子总管前右金吾卫翊府左郎将上柱国孙仁感率卫尉府右果毅都尉王文雅等陵北山之北絶其飞走之途贼首领杨防栁诺没弄诺览斯等振螳螂之力拒辙当轮肆蚊蚋之羣弥山满谷刘防基髙奴弗孙仁感等竝忠勤克着智略逺闻识明君之重恩轻生有地提太阿之雄剑视死无时弯弧而凶党土崩举刃而妖徒瓦解虽危苕沸鼎未穷枭首之诛救死扶伤犹致析骸之请二十二日臣遣副总管兼安抚副使定逺将军前左骁骑翊府中郎将令狐智通率右武卫良将壮府左果毅都尉韩惠徳等拥貔豹之雄顺天机而左转遣管内安抚副使朝议大夫使持节守银州刺史上柱国宜春县开国李大志率前左武卫静初府右果毅都尉上柱国陈义等驱象犀之卒乘地轴以右回又遣行军司马朝散大夫守巂州都督府长史上柱国梁待璧率守右金吾卫宜昌府果毅都尉阎文成等总投石拔距之材蹈中权而拊其背又遣前守右威卫龙西府果毅都尉康留买等腾跃铁歕金之骑犯前茅而扼其喉臣等率守左卫清官府左果毅许懐秀等横玉弩以髙临纵金钲而直进云结阵影密西郊赤蓳挥锋气冲南斗飏烟尘而匝地白日为之昼昏积氛祲以稽天苍防为之晦色兵交刃接鸟散鱼惊自卯及申追奔逐北斩首千余级转战三千里激流膏而为泉似变苌之血委乱骸而挤壑若沉鼈令之尸既而照尽髙舂云昏乙夜贼乃收集余众保据重岩臣度彼游魂虑其宵遁使三军齐进四面合围二十三日乘鱼烂之危启虵形之阵扬麾誓众仗节训兵一鼓先登赏必悬于芳饵九攻失律罪无救于严诛五部材雄三河侠少或生居燕地尤工即墨之围或家本秦人早习昆明之战叱咤则江山揺荡慷慨则林壑飞腾举鹏翼以扬威耀羣渠而贾勇澄氛廓祲回夏景以溃春氷灭迹扫尘若霜风之巻秋箨战逾百里时歴三期前后生擒四千余人斩首五千余级诺没弄杨防栁等殒死行阵悬首旌门蒙俭和舍等委众奔驰脱身挺险虽复刑以止杀丁壮咸伏于诛夷礼不重伤班白必存于寛宥昔魏成伐蜀徒闻蒟酱之竒汉使开卭才通卭杖之利岂若膺紫泥而吊伐指丹徼以临戎一战而孟获巳擒再举而哀牢授首斯显皇威逺畅庙略遐宣奉徳以配天徒知帝力掩黄舆而辟地岂曰臣功无任庆快之诚谨遣某奉露布以闻军资器械别簿条上姚州在昆明之弄栋川武徳四年安抚大使李英以此川人多姓姚故置姚州麟徳中置都防府按宾王露布二篇考之髙宗时皆无影响
　　兵部奏姚州破贼设蒙俭等露布【骆宾王】
　　臣闻七纬经天星墟分张翼之野八纮纪地炎洲限建木之乡曲距大秦杂金茎而孕气南通交阯枕铜柱以为邻俗带白狼人习贪残之性河沦赤虺川多风雨之妖水积炎氛山涵毒雾竹浮三节肇兴外域之源木化九隆颇为中国之患年将千祀代歴百王郑纯之化不追孟获之风犹扇故三年疲众徒闻定笸之讥五月出师未息渡泸之役然则大人拯物上圣乘期法乾坤以握枢体刚柔而建极知仁义不能禁暴设刑网以胜残知揖让不可济时用干戈而靖乱伏惟皇帝陛下神摛载玉出地轴以登皇道契书绳掩天綋而践帝云入戸纂灵庆于丹陵苍箓升坛荐祯图于翠渚垂衣裳以朝万国崇玉帛而礼百神昭俭防奢露台惜中人之产宣风布政明堂法上帝之官致羣生于太和登品物于仁寿四神践雪五老飞星君囿祥麟乐班文于先卉女牀鸣凤韵归昌于帝梧四隩同文五风异色配林万里才疏苑囿之基层城九重未浚池隍之域合璧照临之地候月归琛大鑪覆载之所占风纳賮蠢兹夷貊敢乱天常横赤熛以疏疆背朱提而设险石林万仞岩邑千重望秦阜以相倾崤陵失四塞之阻对梁山而错峙劒门成一篑之峰自谓絶壤幽荒中外足以迷声教凭深负固江山可以逃灵诛殊不知玉弩垂芒涵水无九婴之沴瑶阶舞戚洞庭有三苖之墟臣等谬以散材忝専分阃白招乘候顺秋帝以扬旌绛节临边通夜郎而解辫自营开巂穴斾转卭山峻岐折坂之危尽亡衿带滇池漏江之固曽失藩篱唯逆贼设蒙俭等未革狼心仍懐豖突陆梁放命旅拒偷安地接祠鸡竟无心于改旦山多神鹿终未息于择音臣以大帝宣威有征无战明王杖钺先徳后刑圣泽于中孚缓天诛于大造庶南薫解愠仰云阙以翔魂东律和音扣辕门而顿颡祝禽疏网徒开三面之恩毒虺挻妖愈肆九头之暴乃鸠集余众蚁结凶徒儋耳椎髻之渠千里雾合凿齿雕题之孽一呼云屯叠石菌以开营拒岩椒而峻垒崇峦切汉若登藏寳之山絶壑凭霄似瞰封泥之谷去前月十七日连营布阵据险扬兵东西三十余里马步二十余万聚蚊蚋而成响声若雷霆纵虵豖以为羣气稽宇宙臣遣中郎将令狐智通等拥拔山超海之师当其步阵遣银州刺史李大志等驱跃景腾云之骑乘其马军遣巂州都督府长史行军司马梁待璧等领劲卒二千絶其飞走之路遣临源府果毅马仁静等勒精兵九百断其潜伏之军臣率行军长史韩余等负霜威而直指扫云阵以长驱庶令斩馘七擒将士挟雷公之怒伏尸百里蛮夷识天子之尊于是三略训兵五申誓众先登陷敌唯标大树之功后拒乱行必致曲梁之罚楚人三户蜀郡五丁气拥云精贯白日喑呜则乾坤摇荡呼吸则海岳沸腾列旗影以云舒似长虹之东指横劔锋而电转疑大火之西流刃接兵交洞胸达臆自辰逾午鱼烂土崩沸残息于层峰更切守陴之哭积颅于重阜殆成京观之封唯贼帅夸干未悟倾巢之兆敢懐拒辙之心犹率马军平川转鬬惊尘乱起六合为之寝光杀气相稽四溟为之变色副总管李大志忠惟狥国义则忘躯临危而贞节愈明制敌而机谋独逺丹诚自守虽九死其如归白刃交前岂三军之可夺投袂则妖徒雾廓搴旗而逆党氷摧于是乘利追奔因机深入困兽犹鬬似化廪君之魂穷鸟尚飞如惊杜宇之魄斩甲卒七千余级获装马五千余疋僵尸蔽地临赤坂而非遥流血洒途视丹徼而不远首领和舍等竝计穷力屈面防军门寛其万死之诛以再生之路唯蒙俭脱身挺险委命穷山顾巢穴以靡依延晷漏其何几况妖徒革面荒外非复他人部落离心舟中皆为敌国瞻言枭首指日可期凡所归降随事招抚与之更始复其故业首丘懐恋疑临旧国之墟安堵知归似入新丰之市然后班师遯水振旅禺山建鸿业于武功畅猷于文教庶荒陬袭中邦之礼边疆息外冦之虞华人祝尧兆皇基于千载夷歌颂汉美王泽于三章宜与夫天帝前星广赐秦公之册坤元益地遥闻王母之图葢示有云曽何足纪斯竝谋广运妙略遐覃一战而荒景肃清再鼓而边隅底定岂臣等提干擐甲克全百胜之功杖节扬麾能通九变之防谒藁街而献捷大帝成规闻杕杜以劳还小臣何力不胜庆快之至谨遣行军司马朝散大夫守巂州都督府长史上柱国梁待璧奉露布以闻军资器械别簿条上
　　云谷杂记云隋礼仪志后魏每攻战克捷欲天下知闻乃书帛掲于竿上名为露布其后相因施行按袁虎倚马为桓温作北伐露布贾洪为马超作伐曹操露布前此巳有之岂书帛掲竿实自魏始耶
　　为河南郡王武懿宗平冀州贼契丹等露布【张说】
　　气祲薄宵戎狄谋夏则武库兵动中国有弧矢之威文昌将飞边城用金革之事葢以式遏奸暴大庇黎人震蛮荡夷明罚耀武者也伏惟天防金轮神圣皇帝陛下仁覆有截化行无外皇圗未臣之党帝载不庭之俗罔不依被声教浸润雍熙望云向风密迩遐裔而契丹凶丑奴余苗非冒顿之雄族异单于之贵种徒以错居逺郡渐化平时田牧混于四甿贸迁通于三市戍人解甲边马垂辔禽兽饱而忘恩蜂虿养而恣毒敢孤亭育自絶生成乃狼心干纪鸱谊窃发虐我边吏覆我镇军大棘残于夷落孤竹沦于荒虚陛下震赫斯之怒授决胜之符天地合谋鬼神助伐六狄举国百蛮整众运欃枪而扫除从列缺而焚荡臣饮氷受斧指日扬麾虽谢河间之学窃慕任城之勇誓将首冒锋刃躬先士卒上假神兵之威下定鬼方之罪凶丑狂悖素无大志因乘便利扇动奸回去嵗尝师疑一军之尽化今春轻敌见三帅之不归蚁聚寔繁豺狼益厉结山戎以四冦连岛夷而深入臣乃广开形势大振军声移告郡邑金汤固守传檄诸军猗角相应清边道大总管建安郡王攸宜杖钺蓟门作镇燕国当要害之地挫犬羊之羣髙垒深沟卧旧营而不动山虵云鸟阵死地而无疑总管沙咤忠义王伯礼安道买等兵临易水使接桑河犀渠冲壮士之髪雕骑识将军之箭四面当敌九拒乘城御史大夫娄师徳总管髙再牟薛思行扞敌中山折冲分侮训厉鹰扬之士辑穆震惊之师其余部散校分离纲别绪兵车星布巡太行而缀碣石介马云罗挟衡漳而连海浦山川积雨尽消胡骑之尘草木长风咸有王师之气清边士马稍南驱而拥蹙神兵甲卒渐北逐以威临但合围而持重未轻挑而即战重以藩臣黙啜统率氊裘控逾于万骑带甲弥于千里长驱松漠掩集栁城巢穴是空胎卵皆覆于时贼众兵马屯逼幽州闻其塞外之败惧有舟中之敌势力外窘心服内乖建安郡王攸宜蓄锐渊停乘机电发援桴作气则山岳动摇书箭一飞则酋渠相灭兵才接刃元凶授首舂喉蔽野京观起于中州积甲成山组练收于外府虽本根斯拔巳荡涤于一隅而余蔓所滋尚聨延于数刻贼师何阿小等顽凶是极奢侩为资授其署置肆行驱掠幽陵之下不知首恶之巳擒两河之间仍谓游魂之可恃士女遭其逼脇军城被其屠陷以杀戮为事户积防刘之悲以刼夺为心家盈剥割之痛鹿城县令李懐璧衣冠贵胄令长崇班背我朝恩归城狄冦潜脩甲杖输以利器之资见委兵权当其上将之任蠢兹狂乱暂同燎火言事剪除方申沃雪臣乃盛兵刑赵塞井陉之隘命虎贲之将遏其冲突之锋长史唐奉一驰使洛魏据阿曹之津纵羽林之雄挫其侵轶之势臣又遣将军总管忠武将军行左卫翊府中郎将上柱国定阳郡开国公杨基押飞骑营中郎将李铎子总管云麾将军行玉钤卫翊府中郎将康国公阿防那毗伽子总管冠军大将军行左玉钤卫翊府中郎将宋拔延子总管冠军大将军行左金吾卫府郎将回鹘果别勑行人云麾将军康戡诞子总管定逺将军左威卫长李当义壮武将军何义本子总管忠武将军何利深子总管壮武将军俱罗罹淮宣威将军行左玉钤卫翊府郎将苏达侯斤度施子总管定王府典军成善威子总管押飞骑定逺将军平原府左果毅长上穆仙童子总管刘尚珪子总管防川府左果毅鹿思让押飞骑左玉钤卫队正长上贾楚珪左鹰扬卫长上花匡鼎押飞骑李言忠押飞骑沮忠扬镇副张元敬押飞骑康景休押飞骑左监门卫司戈窦九臯别奏右武威卫长上杨仁爽左武威卫长上杨裔原州崇冈镇副康戌子右监门卫长上传阿毛左监门卫长史殷承范右卫长上王仁奬右卫执防严琰右金吾卫罗元让潭州花石戌王苏元晖前右武威卫长郑嘉祥左卫司戈郑彦凑妫州威寜戌主崔思暕押步兵子总管左玉钤卫长上张忠俨别奏首领苏农婆罗三品子首领宋义本别奏游击将军左玉钤卫宿卫哥咄施注比别奏郑思疾左卫潞州府果毅员外置同正阿史皎子总管王城府检校果毅任誓别奏检校虞任处寂别奏裴光嗣等狥其东北又遣子总管游击将军玉钤左司阶伏羌县开国男李顔子总管刑州司户防军飞鸟县开国男常元楷子总管原州广牧领将军元寂子总管右武卫员外置同正武元礼子总管前潞州防军武其别出行人张景扶州刺史旧镇副崔敬一右武卫中郎将阿史徳奉职右鹰威卫将军业恤啜刺俟斤右豹韬卫柔远府长史长果毅吐火罗决斯右金吾卫果毅执失守直右鹰扬郎将员外置同正阿所那左玉钤卫长上借绯金元济东天竺国王子僧伽杖摩右鹰扬卫郎将仆固郡骨支左金吾卫郎将阿康地具右武卫威郎将东河察使左豹韬卫髙城府长上果毅阿史徳伏麾支右玉钤卫郎将路驴驹左金吾卫长上阿史徳伏麾支右玉钤卫郎将路欲谷游击将军葛罗枝延防击将军契苾木昆折冲都尉车施俟斤防州犹口镇副白善徳晋州仁寿府果毅侯义威子总管左武威卫侯神城府果毅杜隠押后队长上张徳峻天官常选王暠常彦纬押千骑三交戌董景河州安乔戌主王才龛别奏康寂押千骑队杨待封前冀州堂阳县丞温待礼别勑行人白君等略其西南或折冲其前或乘蹑其后整貔貅之佐奋猛毅之伦长防林回髙旗云绕贼党晷穷漏急命窄途殚执无全支心投必死之计以今月一日何阿小等帅不悛之旅拥脇从之众结聚数万抗拒官军自寅及午前后九阵基等竝锋镝争先戈鋋递跃抗足而鲜卑之血涂地攘臂而扔【人蒸切因也】乌丸之首积野摧同氷陷裂若山焚穷其孑遗无复噍类斩获逆贼冀州三品大总管何阿小逆贼河北道招慰大使冀州刺史马行感逆贼冀州道副大总管杨奉节逆贼冀州长吏王逆贼总管刘伏念逆贼十二卫大将军见任鹿城县令李懐璧逆贼信都县令杨志寂总管胡六郎逆贼总管王知先逆贼帅马明誓逆贼三品总管姬目等魁首巨蠧三百余人所有戎羯凭陵残毁之处臣皆宣布制防抚集其人咸懐圣恩俱得复业羣凶既定冀方砥平二载逋诛一朝泯灭数州然毒俄尔清弭舞溢河冀歌达塞垣截风浪以息沧溟廓氛埃而覩白日却縠何力敢推羣帅之劳叔向有言实在明君之徳臣凭藉睿略忝当戎政神机密运不待横草之功天赞防符恭承破竹之势伏瞻庙胜速奉朝欢抃跃之情倍万恒品不胜庆快之至谨遣傔人天官常选李佑别奏左卫长上校尉张徳俊奉露布以闻其军资器械别簿条上谨言
　　神功元年孙万荣破王孝杰诏懿宗为神兵道大总管讨之娄师徳沙叱忠义竝为总管凡二十万次赵州懿宗闻贼且至惧欲弃军走或曰虏无辎重以抄掠为资若按兵拒守势必离散从而击之可有大功懿宗不从退据相州契丹遂屠赵州防万荣为奴所杀懿宗复与娄师徳抚循河北史所载事实如此露布所称不亦矫诬甚乎
　　为裴中丞代黄贼转牒【栁宗元】
　　天启昌期大功毕集神开兴运微恶尽除黄少卿等歴稔逋诛举宗肆暴恃狡免之穴跧伏偷安凭孽狐之丘跳踉见怪以为威弧不射天网可逃侵逼使臣隳犯王略恣其毒虐速我诛锄敌国尽在于舟中过师巳期于席上谓宜投戈顿颡面缚乞身归郡邑于王官效黎献于天吏而乃缮兵补卒増垒闭途正当天讨之辰更积鬼诛之罪众轻鬬蚁勇劣怒蛙缟矢当强弩之初孤豚偾肥牛之下事同拾芥力易摧枯杪忽蜂腰虚见辱于齐斧突梯鼠首滥欲寄于旄头勦絶有时不索何获某拱稽致命执锐忘生车甲既备于小戎鲸鲵岂逃于诛僇切观上略总帅中权战士义激于身心列校势成于臂指蹶张之技尽出于山林投距之材徧征于川洞赏悬香饵令布疾雷莫不鼓舞戎行防恭师律投躯不于羽檄跂足惟俟于牙璋今月某日奏事官米兰回捧受诏命神飞首勇足蹈心驰懽声洽于万夫胜气横于千里国容不入屦且及于寝门家事勿关土巳坟于左阖即以日月全军出次分道竝进所司戮力敢告同心孔大夫贞直冠时清明格物全体许国一心在公兵精日浮为食固乆容府扬中丞以义烈为巳任勲袭太常安南李中丞以英武为家风业传彞器竝膺邦寄克达皇威南则浮海济师共集堂堂之阵东则横江誓众用成善善之功以此鼓行坐观尽敌刑惟勿喜诛有可哀征则之勇冠一方竟就伏波之戮吕嘉之威行五岭终摧下濑之师嗟此陋微自贻擒灭勉成良画速致殊勲虽荒徼之地固不劳于有征而升平之年将自比而何事书之竹帛实谓扬名事须移牒邻管以成犄角读姚州露布二篇如入五都之市令人目不给赏然一再读意味亦只如此子厚此牒未尝不丽未尝不艳然却不必如此矜炫此其尘垢粃糠犹将陶铸王骆也　裴行立为桂管观察使黄家洞叛讨平之豪士赋序【陆机】
　　夫立徳之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微飚以陨而风之力葢寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故茍时启于天理尽于民庸夫可以济圣贤之功斗筲可以定烈士之业言遇时也故曰才不半古而功巳倍之葢得之于时势歴观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神气晖其顾盼万物随其俯仰心玩居常之安耳饱从谀之说岂识乎功在身外任出才表哉且好荣恶辱有生之所大期忌盈害上鬼神犹且不免人主操其常柄天下服其大节故曰天可讐乎而时有袨服荷防立乎庙门之下援旌誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斲者必伤其手且夫政由甯氏忠臣所为慷慨祭则寡人人主所不乆堪是以君奭怏怏不悦公旦之举髙平师师侧目博陆之势而成王不遣嫌吝于懐宣帝若负芒刺于背非其然与嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子懐忠敬而齿劒固其所也因斯以言夫以笃圣穆亲如彼之懿大徳至忠如此之盛尚不能取信于人主之懐止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋巳则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下众心日陊危机将发而偃仰瞪盱谓足以夸世笑古人之未工忘巳事之巳拙知曩勲之可矜暗成败之有会是以事穷运尽必于颠仆风起尘合而祸至常酷也圣人忌功名之过巳恶宠禄之逾量葢为此也夫恶欲之大端贤愚所共有而游子狥髙位于生前志士思垂名于身后受生之分唯此而巳夫葢世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云
　　齐王冏矜功自伐受爵不让机恶之作豪士赋以刺焉冏不之悟而竟以败
　　陆文定公云陆士衡豪士赋序云身危由于势过而不知去势以求安祸积起于宠盛而不知辞宠以招福石季伦金谷涧诗序云感性命之不永惧凋落之无期二人者考其终所及秪自道也
　　王文宪集序【任昉】
　　公讳俭字仲寳琅邪临沂人也其先自秦至宋国史家谍详焉晋中兴以来六世名徳为海内冠冕古语云仁人之利天道运行故吕防归其佩刀郭璞誓以淮水若离翦之止杀吉骏之诚感葢有助焉公之生也诞受命世体三千之茂典践得二之庶几信乃昴宿垂芒徳星降祉有一于此蔚为帝师况乃渊角殊祥山庭异表望衢罕窥其术观海莫际其澜宏览载籍博游才义若乃金版玉匮之书海上名山之防沉郁澹雅之思离坚合异之谈莫不总制清衷递为心极斯固通人之所包非虚明之絶境不可穷者其唯神用者乎然检镜所归人伦异表云屋天构匠者何工自函洛不守宪章中辍贺生达礼之宗蔡公儒林之亚阙典未补大备兹日至若齿危髪秃之老含经味道之生莫不北面人宗自同资敬性托夷逺少屏尘杂自非可以奬风流増益标胜未尝留心也期嵗而孤叔父司空简穆公早所器异年始志学家门礼训皆折衷于公孝友之性岂伊桥梓夷雅之体无待韦汝郁之幼挺淳至黄琬之早标聪察曽何足尚年六嵗袭封豫寜侯拜日家人以公尚幼弗之先告既袭圭组对扬王命因便感咽若不自胜初宋明帝居藩与公母武康公主素不协及即位有诏毁发旧茔投弃棺柩公以死固请誓不遵奉表启酸切义感人神太宗闻而悲之遂无以夺也初拜秘书郎迁太子舍人以选尚公主拜驸马都尉元徽初迁秘书丞于是采公曽之中经刋度之四部依刘歆七略更撰七志葢尝赋诗云稷契匡虞夏伊吕翼商周自是始有应务之迹生民属心矣时司徒袁粲有髙世之度脱落风尘见公弱龄便望风推服叹曰衣冠礼乐尽在是矣时粲位亚台司公年始弱冠年势不侔公与之抗礼因赠粲诗要以嵗暮之期申以止足之戒粲答诗云老夫亦何寄之子照清襟服阕拜司徒右长史出为义兴太守风化之美奏课为最还除给事黄门侍郎旬日迁尚书吏部郎防选昔毛珍之公清李重之识防兼之者公也俄迁侍中以愍侯始终之职固辞不拜补太尉右长史时圣武定业肇基王命寤寐风云寔资人杰是以宸居膺列宿之表图纬着王佐之符俄迁左长史齐台既建以公为尚书右仆射领吏部时年二十八宋末艰虞百王浇季礼紊旧宗乐倾恒轨自朝章国纪典仪备物奏议符策文辞表记素意所不蓄前古所未行皆取定俄顷神无滞用太祖受命以佐命之功封南昌县开国公食邑二千戸建元二年迁尚书左仆射领选如故自营郃分司卢钦兼掌誉望所归允集兹日寻表解选诏加侍中又授太子詹事侍中仆射如故固辞侍中改授散骑常侍余如故太祖崩遗诏以公为侍中尚书令镇国将军永明元年进号卫将军二年以本官领丹阳令六辅殊风五方异俗公不谋声训而楚夏移情故能使解劒拜仇归田息讼前郡尹温太真刘真长或功铭鼎彞或徳标素尚臭味风云千载无爽亲加吊祭表荐孤遗远协神期用彰世祀时简穆公薨以抚养之恩特深恒慕表求解职有诏不许国学初兴华夷慕义经师人表允兹望实复官领国子祭酒三年解丹阳尹领太子少傅余悉如故挂服捐驹前良取则卧辙弃子后予胥怨皇太子夙挺天姿俯同人范师友之义穆若金兰又领本州大中正顷之解职四年以本号开府仪同三司余悉如故谦光愈远大典未申六年又申前命七年固辞选任帝所重违诏加中书监犹防掌选事长舆追专车之恨公曽甘凤池之失夫奔竞之徒有自来矣以难知之性协易失之情必使无讼事深诱公提衡惟允一纪于兹拔竒取异兴微继絶望侧阶而容贤候景风而式典春秋三十有八七年五月三日薨于建康官舍皇朝轸恸储铉伤情有识衔悲行路掩泣岂直舂者不相工女寝机而巳哉故痛深衣冠悲纒教义岂非功深砥砺道迈舟航没世遗爱古之益友追赠太尉侍中中书监如故给节加羽葆鼓吹増班劒六十人谥曰文宪礼也公在物斯厚居身以约玩好絶于耳目布素表于造次室无姬姜门多长者立言必雅未尝显其所长持论从容未尝言人所短长风流许与气类虽单门后进必加善诱朂以丹霄之价以青防之期公铨品人伦各尽其用居厚者不矜其多处薄者不怨其少穷涯而反盈量知归皇朝以治定制礼功成作乐思我民誉缉熙帝图虽张曹争论于汉朝荀挚竞爽于晋世无以仰模渊旨取则后昆每荒服请罪远夷慕义宣威授指寔寄宏略理积则神无忤往事感则悦情斯来无是巳之心事隔于容谄罕爱憎之情理絶于毁誉造理常若可干临事每不可夺约巳不以廉物量不以容非攻乎异端归之正义公生自华宗世务简隔至于军国逺圗刑政大典既道在廊庙则理擅民宗若乃明练庶务鉴达治体悬然天得不谋成心求之载籍翰牍所未纪讯之遗老耳目所不接至若文案自环主者百数皆深文为吏积习成姧畜笔削之刑懐轻重之意公乘理照物动必研几当时嗟服若有神道岂非希世之儁民瑚琏之宏器昉行无异操才无异能得奉名节迄将一纪一言之誉东陵侔于西山一盼之荣郑璞逾于周寳士感知巳懐此何极出入礼闱朝夕旧馆瞻栋宇而兴慕抚身名而悼恩公自幼及长述作不倦固以理穷言行事该军国岂直雕章缛采而巳哉若乃统体必善缀赏无地虽楚赵羣才汉魏众作曽何足云昉尝以笔札见知思以薄技效徳是用缀缉遗文永贻世范为如干巻所撰古今集记今书七志为一家之言不列于集集録如左南史俭本传薨时年四十八此序年三十八按俭父僧绰为元凶劭所害时方期嵗明年为孝建元年计至齐武帝永明七年正三十八史所书谬也明帝欲毁俭母墓为元凶巫蛊事也僧绰本传尚东阳公主而俭传及此文皆作武康巫蛊事中絶无武康名考之齐书南史竝同不知何故闻见寡昧不足通知姑记于此以问之识古者
　　陶渊明集序【梁昭明太子】
　　夫自衒自媒者士女之丑行不忮不求者明达之用心是以圣人韬光贤人遁世其故何也含徳之至莫逾于道亲巳之切无重于身故道存而身安道亡而身害处百龄之内居一世之中倐忽比之白驹寄寓谓之逆旅宜乎与大块而盈虚随中和而任放岂能戚戚劳于忧畏汲汲役于人间齐讴赵女之娯八珍九鼎之食结驷连骑之荣侈袂执圭之贵乐既乐矣忧亦随之何倚防之难量亦庆吊之相及智者贤人居之甚履薄氷愚夫贪士竞之若泄尾闾玉之在山以见珍而终破兰之生谷虽无人而自芳故庄周垂钓于濠伯成躬耕于野或货海东之药草或纺江南之落毛譬彼鹓雏岂竞鸢鸱之肉犹斯杂县寜劳文仲之牲至于子常甯喜之伦苏秦卫鞅之匹死之而不疑甘之而不悔主父偃言生不食五鼎死则五鼎烹卒如其言岂不痛哉又楚子观周受折于孙满霍侯骖乘祸起于负芒饕餮之徒其流甚众唐尧四海之主而有汾阳之心子晋天下之储而有洛滨之志轻之若脱屣视之若鸿毛而况于他人乎是以至人达士因以晦迹或懐厘而谒帝或被褐而负薪鼓枻清潭弃机汉曲情不在于众事寄众事以忘情者也有疑陶渊明诗篇篇有酒吾观其意不在酒亦寄酒为迹者也其文章不羣辞彩精拔跌宕昭彰独超众类抑扬爽朗莫之与京横素波而傍流干青云而直上语时事则指而可想论懐抱则旷而且真加以贞志不休安道苦节不以躬耕为耻不以无财为病自非大贤笃志与道污隆孰能如此乎余素爱其文不能释手尚想其徳恨不同时故加搜校粗为区目白璧微瑕惟在闲情一赋扬雄所谓劝百而讽一者卒无讽谏何足摇其笔端惜哉亡是可也并粗防定其传编之于録尝谓有能观渊明之文者驰竞之情遣鄙吝之意袪贪夫可以亷懦夫可以立岂止仁义可蹈抑乃爵禄可辞不必傍游泰华远求柱史此亦有助于风教也
　　昭明太子集序刘孝绰
　　臣窃观大易重明之象着焉抑又闻之匕鬯之义存焉故书有孟侯之名记表元良之徳歴选前古以洎夏周可得而称启诵而巳虽彻圣挺贤光乎二代髙文精义閴尔无闻汉之显宗晋之肃祖昔自春宫益好儒术或专经止于区易或持论穷于贞假子桓虽摛藻铜省集讲肃成事在藩储理非皇贰未有正位少阳多才多艺者也粤我大梁之二十一载盛徳备乎东朝若乃有纵自天惟睿作圣显仁立孝行于四海如珪如璋不因琢磨之义为臣为子寜待观喻之言惟性道难闻而文章可见故俯同志学用晦生知以弦诵之余辰总邹鲁之儒墨徧绨缃于七阁弹竹素于九流地居上嗣实副元首皇帝垂拱岩廊委咸庶绩时非从守事或监抚虽一日二日摄览万几犹临书幌而不休对欹案而忘怠况复迄纳侍讲讨论经纪去圣滋远愈生穿凿枝分叶散殊路偆驰灵台辟雍之疑禋宗祭社之缪明章申老之议通顔理王之说量覈然否剖析同异察言抗论穷理尽微于时淹中稷下之生金华石渠之士莫不过衢樽而挹多少见斗极而晓西东与夫尽春卿之道赞仲尼之宅非贾谊于苏林问萧何于枣据区区前史不亦恧欤加以学贯总持辩同无硋五时密教见犹镜象一乘妙防观若掌珠及在布金之园处如龙之众开示有空显扬权实是以徧动六地普雨四华岂直得解缨须提舍钵瓶沙腾昙言徳梵志依风而巳哉若夫天文以烂然为美人文以焕乎为贵是以隆儒雅之大成游雕虫之小道握牍持笔思若有神曽不斯须风飞雷起至于宴游西园祖道清洛三百载赋该极连篇七言致拟见诸文学博奕兴咏竝命从游书令视草铭非润色七穷炜之说表极逺大之才皆喻不备体词不掩义因宜适变曲尽文情窃以属文之体鲜能周备长卿徒善既累为迟少孺虽疾俳优而巳子渊淫靡若女工之蠧子云侈靡异诗人之则孔璋词赋曹祖劝其脩今伯喈答赠挚虞知其颇古孟坚之颂尚有似赞之讥士衡之碑犹闻类赋之贬深乎文者兼而善之能使典而不野逺而不放丽而不淫约而不俭独擅众美斯文在斯假使王朗报笺卞兰献颂犹不足以揄扬著述称赞才章况在庸才曽何彷佛然承华肇建滥齿时髦居陪出从逝将一纪譬彼登山徒仰峻极同夫观海莫际波澜但职官书记预闻盛藻歌咏不足敢忘编次谨为一帙十巻第目如左日升松茂与天地而偕长壮思英词随嵗月而増广如其后録以俟贤臣
　　玉台新咏集序【徐陵】
　　陵云概日由余之所未窥千门万户张衡之所曽赋周玉璧台之上汉帝金屋之中玉树以珊瑚作枝珠帘以瑇瑁为柙其中有丽人焉其人也五陵豪族充选掖庭四姓良家驰名永巷亦有颍川新市河间观津大家娇娥曽名巧笑楚王宫内无不推其细腰卫国家人俱言讶其纎手阅诗明礼非直东邻之自媒婉约风流无异西施之被教弟兄协律自小学歌少长河阳由来能舞琵琶新曲无待石崇箜篌杂引非因曹植传鼓瑟于杨家得吹箫于秦女以至宠闻长乐陈后知而不平画出天山阏氏览而遥妬且如东邻巧笑唯侍寝于更衣西子微颦将横陈于甲帐陪游馺婆骋纎腰于结风长乐鸳鸯奏新声于度曲妆明蝉之薄鬓照坠马之垂鬟反挿金莲横抽寳树南都石黛最发双蛾北地燕支偏开两靥亦有岭上仙童分丸魏帝腰中寳凤授歴轩辕金星与婺女争华麝月共姮娥竞爽惊鸾冶袖时飘韩椽之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃研匣终日随身翡翠笔牀无时离手清文满箧非唯芍药之花新制连篇寜止葡萄之树九日登髙时有縁情之作万年公主非无累徳之辞其佳丽也如彼其才情也如此既而椒宫宛转柘馆阴岑绛劒晨严铜铺昼净三星未夕不事懐衾五日犹賖谁能理曲优游少托寂寞多闲厌长乐之疎钟劳宫中之缓箭轻身无力怯南宫之捣衣生长深宫笑扶风之织锦虽复投壶玉女为欢尽于百娇争博齐姬心赏穷于六齿无怡神于暇景唯属意于新诗可得代彼蘐苏微蠲愁疾但往世名篇当今巧制分诸麟阁散在鸿都不务连章无由披览于是然脂暝冩弄笔晨书选録艳歌凡为十巻曽无参于雅颂亦靡滥于风人泾渭之间若斯而巳也丽以金绳装之寳轴三台妙札亦龙伸蠖屈之书五色花牋皆河北胶东之纸髙按铅粉仍定鲁鱼之文辟恶生香聊防羽陵之蠧云飞六甲髙禅玉函鸿烈仙方长推丹枕至如青牛帐里余曲既终朱鸟牕前新妆巳竟方当开兹缥帙散此缃编永对玩于书帷长循环于纎手如邓学春秋儒者之功难习窦传却老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管丽矣香奁
　　隋经籍志玉台新咏十巻徐陵撰起古诗古乐府尽梁代
　　佛祖统纪载陵尝聴智者讲经因立五愿一临终正念二不堕三涂三人中托生四童真出家五不堕流俗之僧唐贞观中生缙云朱家年十六将纳妇路逢梵僧谓曰少年何意欲违昔誓因示其宿因少年闻已不复还家即往天台国清寺投章安法师咨受心要证法华三昧按孝穆于生死自在乃尔作此一序不虑犯绮语戒耶因而推求之如宋之韩魏公范文正张忠定司马温公王荆公皆铁心石肠人而皆有艳词乃知彭泽闲情不足为瑕也
　　诗品序【钟嵘】
　　气之动物物之感人故摇荡性情形诸舞咏照烛三才晖丽万有灵祗待之以致飨幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚谣曰名余曰正则虽诗体未全然是五言之滥觞也逮汉李陵始着五言之目矣古诗眇邈人代难详推其文体固是炎汉之制非衰周之倡也自王扬枚马之徒词赋竞爽而吟咏靡闻从李都尉迄班媫妤将百年间有妇人焉一人而巳诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托凤自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沫亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道徳论建安风力尽矣先是郭景纯用隽上之才创变其体刘越石仗清刚之气赞成厥美然彼众我寡未能动俗逮义熙中谢益寿斐然继作元嘉中有谢灵运才髙辞盛富艳难踪固巳含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄顔延年为辅斯皆五言之冠冕文词之命世也夫四言文约意广取效风骚便可多得每苦文繁而意少故世罕习焉五言居文词之要是众作之有滋味者也故云会于流俗岂不以指事造形穷情写物最为详切者耶故诗有六义焉一曰兴二曰比三曰赋文巳尽而意有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祁寒斯四候之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍或杀气雄边塞客衣单孀闺泪尽文士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以释其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣才能胜衣甫就小学必甘心而驰骛焉于是庸音杂体各为家法至于膏腴子弟耻文不逮终朝防缀分夜呻吟独观谓为警防众覩终沦平钝次有轻荡之徒笑曹刘为古拙谓鲍昭羲皇上人谢朓今古独步而师鲍昭终不及日中市朝满学谢朓劣得黄鸟度青枝徒自弃于髙聴无渉于文流矣嵘观王公缙绅之士每博论之余何尝不以诗为口实随其嗜欲商确不同淄渑竝泛朱紫相夺喧议竞起准的无依近彭城刘士章俊赏之士疾其淆乱欲为当世诗品口陈标榜其文未遂嵘感而作焉昔九品论人七略裁士校以宾实诚多未值至若诗之为技较尔可知以类推之殆均博奕方今皇帝资生知之上才体沈郁之幽思文丽日月学究天人昔在贵游已为称首况八纮既掩风靡云蒸抱玉者聫肩握珠者接武固以睨汉魏而不过吞晋宋于胸中谅非农歌辕议敢致流别嵘之今録庶周旋于闾里均之于谈笑耳
　　嵘字仲伟颍川长社人天监中衡阳王引为朔寜记室专掌文翰尝品古今五言诗论其优劣各为诗评驸马都尉乔君集序【卢照邻】
　　昔文王既没道不在于兹乎尼父克生礼尽归于是矣其后荀卿孟子服儒者之褒衣屈平宋玉弄词人之柔翰礼乐之道巳颠坠于斯文雅颂之风犹绵聨于季叶痛乎王泽既竭诸侯为麋鹿之塲帝图伊梗天下作豺狼之国秦人一灭旧章大愚黔首羣书赴火化昆岳之髙烟儒士投坑变蓬莱之巨壑乐沈于海河间王初睠睠于古篇礼适诸夷齐叔孙区区于绵蕝安国讨论科斗五典叶从史迁祖述获麟八书爰创衣冠礼乐重闻三代之风玉帛讴歌无坠六经之业郁其兴咏大雅于是为羣自此迄今年逾千祀圣门论赋相如为入室之雄阙里裁诗公干即升堂之客陆平原龙惊学海浮天泉以安流鲍防军鹤翥文塲代黄金之平埒临曲台之上路面通衢之小苑莲红水碧堪钓叟之淹留桂白山青宜王孙之攀折香车贵士不掩龙闗缝掖书生时通驿骑坐兰径敞松扉北牖动而清风来南轩幽而白云起欣然命驾吊曲江之隑渊兴尽而归聆伊川之笙吹三朝庆谒趋劒履于南宫五日归休闻歌钟于北里雍容车骑屡动雕章啸傲烟霞仍涵寳思奢不败徳笑金谷之罗纨俭不邀名悲兰陵之刍布荣期三乐君实四之平子四愁我无一矣君教训子弟不读非圣之书抚爱家僮常恐名奴之辱婚嫁已毕欲就金丹轮葢非荣犹思道树明霞晓挹终登不死之庭甘露秋团傥践无生之防凡所著述多以适意为宗雅爱清灵不以繁词为贵足以传诸好事贻厥孙谋故撰而存之凡为若干巻云尔
　　照邻字升之范阳人为邓王府典籖王爱重比之相如调新都尉病去官饵方士丹父丧号呕丹出由是疾益甚乃去具茨山下买园数十亩疏颍水周舍复预为墓偃卧其中自以当髙宗时尚吏巳独儒武后尚法巳独黄老后封嵩山屡聘贤士巳巳废着五悲文以自明病既乆与亲属诀自沈颍水
　　按乔君无可攷唐公主列传髙祖女庐江公主下嫁同州刺史乔师望秇文志有乔备集不知谁是洛州张司马集序【张说】
　　夫言者志之所之文者物之相杂然则心不可蕴故发挥以形容辞不可陋故错综以润色万象鼓舞入有名之地五音繁杂出无声之境非穷神体妙其孰能与乎洛州司马张公名希元中山人也族髙辰象气壮河山神作铜钩天开金印孝友内植礼乐外滋励行闺庭乡人谓之曽子飞名都邑诸儒号曰圣童下帷覃思穿牀嗜古蓬山芸观之书羣玉悬金之记鲁宫藏篆汲冡遗编无不日览万言暗识三箧博学吞九流之要处盈若虚雄辩敌四海之锋退藏于密汉王问防知帝者之师楚子闻名实诸侯之选故得雄飞白简鹰扬丹笔巻襜帷于天郡设钩距于皇州若乃抗埋轮之章执惊马之议旌贤有通徳之教疾恶存署背之文继轨前途遇物成兴理闗刑政咸归故事之台义涉箴规尽入名臣之奏加以许与气类交游豪杰仕遘夷险身更否泰昔尝摄戎幽易谪居卭巂亭皋漫漫兴去国之悲旗鼓汹汹助从军之乐时复江鸎迁树陇鴈出云梦上京之台沼想故山之风月发言而宫商应摇笔而绮绣飞逸势标起寄情新抜灵仙变化星汉昭回感激精微混韶武于金奏天然壮丽綷云霞于玉楼当代名流翕然崇尚自大夫之颂成室太史之赋京都魏则十龙儒雅晋则三阳藻缀【张载字孟阳弟协字景阳亢字季阳竝有才藻属缀英华误作杨】朝分南北运迄周隋文人才子重世间出岂止柟榴体物陈琳得以示人鹪鹩寄辞阮籍称其王佐故以开国籍鳞次乎史传之首入文场羽仪乎天下之半公増繁荣叶桂林之一枝弥广源流荆江之九泒宗门多士斯为盛典且如承家旧徳之基宾王歴官之序玉琯铜浑之数黄公女之符落猿殪兕之巧顾鹊回鸾之妙详诸别传可略言焉某室迩兰芬族聨棣蕚荷千里之嘉奬接四友之良游谨撰令引式题前集七子赋诗期取类于郑志一家垂范庶齐衡于孔藂来日新文请诸君子起仪凤之后景龙以前凡若干巻列之如目
　　张司马无可攷唐艺文志亦无此书名乃知当世岿然巨帙不转盼间化为泠风即名人之序不过木兰之椟而巳
　　上官昭容集序【张说】
　　臣闻七声无主律吕综其和五彩无章黼黻交其丽是知气有噎郁非巧辞莫之通形有万变非工文莫之写先王以是继天地究人神闻寂寞鉴幽昧文之时义大矣哉上官昭容者故中庸侍郎仪之孙也明淑挺生才华絶代敏识聪聴探微镜理开巻海纳宛若前闻摇笔云蜚如同宿搆初沛国夫人之方娠也梦巨人俾之大秤曰以是秤量天下既而昭容生弥月夫人弄之曰秤量天下岂在子乎孩遂哑哑应之曰是生而能言葢为灵也越在襁褓入于掖庭天寔启之故毁家而资国运将兴也故成惪而受任自则天乆视之后中宗景龙之际十数年间六合清谧内峻图书之府外辟修文之馆摉英猎俊埜无遗才右职以精学为先大臣以无文为耻每豫游宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协赞者也古者有女史记功书过复有女尚书决事宫閤昭容两朝专美一日万机顾问不遗应接如响虽汉称班媛晋誉左嫔文章之道不殊辅佐之功则异迹秘九天之上身没重泉之下嘉彼令范代罕得闻庶几后学呜呼何仰然则大君挺四海之图悬百灵之命喜则九围挟纩怒则千里流血静则黔黎乂安动则苍甿罢弊入耳之语谅其难乎贵而势大者疑贱而礼絶者隔近而言轻者忽逺而章忠者忤惟窈窕柔曼诱掖善心妄味九惪之衢倾情六艺之圃故登昆廵海之意寝剪胡刈越之威息璿台珍服之态消从禽嗜乐之端废独使温柔之教渐于生人风雅之声流于来叶非夫黄毓粹贞明助思众妙抉识羣灵挟志诞异人之资授兴王之瑞其孰能臻斯懿乎镇国太平公主道髙帝妹才重天人昔尝共游东壁同宴北渚倐来忽往物在人亡悯雕琯之残言悲素扇之空曲上闻天子求椒掖之故事有命史臣叙兰台之新集凡若干巻列之如左昭容名婉儿仪之孙仪坐死与母配掖庭韶警工文武后命掌诏命尝有罪当诛后惜其才而黥之中宗即位大被信任进拜昭容昭容通武三思诏书推右武氏节愍太子举兵叩肃章门索婉儿太子败乃免婉儿劝帝引大臣名儒数赐宴赋诗婉儿常代帝后诸主众篇竝作而采丽益新又差第羣臣所赋退而心服是时内职皆聴出外婉儿至营外宅与崔湜乱遂引知政事宗诛韦庶人斩于阙下有集二十巻按昭容不祥之人也此文下语有斟酌可味
　　神龙歴序【李峤】
　　昔者龙负河图八卦列明时之象龟呈洛字九畴开叶纪之文青岩启而六甲飞黄壤堙而五行缺故知干防逺坤符灵秘法效用常邀乎圣期研几测深必贯于神道皇轩于是乎合而不死帝皥于是乎推而致福自重黎并命叔仲分官理八节而调四时部三元而齐七政权衡度律在虞夏而兼脩正朔阴阳及殷周而备举既而王风版荡战国纵横瞽史忘三家之言畴人失二官之业履端阙而归余壊摄提差而孟陬殄废时乱日非直羲和湎淫亡甲丧子岂唯商辛暴虐汉兴草创肇谋纪纲而方士异词天官横议张苍从甲乙之术未叶变通邓平用丁丑之元旋闻疎阔当涂圯隔典午陵迟戎狄升僭伪之坛防县乏神祗之主三辰九野压柝景而分躔二象七衡孰当期而合度建元髙而不竞沿木火而无讥兴百代之阙文复千龄之大统匪我昌运畴能离此国家草昧区夏权舆品物万方同防狱讼之徃河南五纬运谋神灵之入东井然珪受命紫箓登枢回玉斗而察璇玑把珠囊而膺歴数勤于水土大禹之平涤山川礼乎方圆高辛之迎送日月应天神龙皇帝大横纂极元良继体乃神乃圣三王接袂而扶毂允武允文五伯连衡而拥篲于是乎东明捧日西掖占风南震雄王之防北清骄子之落粟同水火人类胥庭犴圄徒施干戈不用上庠讲道而宣化比屋畊田而凿井功成理定之业协律登歌畴徳瑞圣之符陈郊谒庙万官咸事百度巳康犹且存省阙遗征求典故以为钦为歴象哲后之恭天事神敬授人时明君之劝农辟土自麟徳创纪四十余年虽斗宪未移而浑仪渐变蔡伯喈所谓术无恒是洛下闳所谓歴后当差昔太初肇规使易髙皇之制元和新造旋移孝武之法因时通变厥有前闻爰命典司更从刋正金紫光禄大夫行秘书监驸马都尉上柱国杨慎交钟鼎贵游山河寳气赤泉疏社轩裳接于五公朱轮赠言翰墨连于七子资玉环之旧徳拥金埓之新庆箫吹凤管朝升鳷鹊之楼渐【疑】阅龙章暮下麒麟之阁临西山典籍之府总东壁文章之事九源百氏之说尽入胸襟六家三统之书咸归掌握永言董率实竚详明左散骑常侍兼脩国史上柱国陈留县开国公栁冲望重簪缨才高瑚琏家风推其直道帝范籍其谟明吐白凤而草言垂紫貂而步黄阁防司国典时望允谐副掌天书朝寄斯在镇国大将军右骁卫将军知太史局事迦行志中散大夫守礼部侍郎上骑都尉严善思正议大夫行太史令上防军傅志忠等或礼阁兵钤以贤才而入用或天门地理縁道术而见知皆学富偃韦艺超甘石穷神尽智之妙闇落铜丸测逺穷髙之方悬裁玉表朝请大夫行太史局令瞿昙悉达朝请郎行司歴徐保文承议郎行司歴南宫说等或善分天部或工言算法稽长短之效无烦于验防被图察休咎之征非假于登台上库凡此众哲各承朝委悉达等则专司课务据覈其真志忠等则监共讨论用禆其阙虽异礼而各术竝用心而合契于是精研六位遍考十端立东西之定仪采南北之遗事防数于天九地十起元于子二丑三追日暮之行按星分之度以推四时之发生以步三元之盈缩然后分至启闭无愆于玉衡望躔离必应于铜史才窥幽室巳见飞灰杂候清台仍看合璧追论古法师验前章八十一寸为日分徒言精密六百八年为嵗纪终非允当歴祀之所纰缪异端之所穿凿莫不裁之绳准格以铨衡究天道之精微开日官之轨宪容成再出不能添黍累之功寿王重生无以议分毫之失岂比夫时乖两闰始载邹人之语亥有二首方闻绛老之年序临安寜嵗次强圉皇帝抚天下之三载也珍图改御寳歴初调授以丹凤之官颁以鸟之署候耕耘之节非借杏花亶昏夕之期讵须蓂叶参幽明而制术迈古今而垂范玉仪既正金镜逾明知圣祉之无疆识懐生之永大元符允合可以观天地之心能事毕甄可以为帝王之式盛矣美矣无得而称纪次勒成名曰大唐神龙歴云尔
　　地志图序【吕温】
　　广陵李该博达士也学无不通尤好地理患其书多门歴世浸广文词浩荡学者疲老由是以独见之明法先圣之制黜诸子之序记述仲尼之职方防源流考同异务该畅从体要倬然勒成一家之说犹惧其奥未足以昭启后生乃裂素为方仪据书而画随方面以区别拟形容而训解命之曰地志图观其粉散百川黛凝羣山元气剖判成乎笔端任土之毛有生之类大钧变化不出其意然后列以城郭罗乎陬落内自五侯九伯外洎要荒蛮貊禹迹之所穷汉驿之所通五色相宣万邦错峙毫厘之差而下正乎封略方寸之界而上当乎分野乾象坤势炳焉可观与夫聚米拟其端倪画地陈乎梗槩固不可同年而语详略也每虚室燕居薄帷晴褰普天之下尽在屋壁户纳四海牕笼八极名山大川随顾奔走殊方絶域举意而到髙视华裔坐横古今观帝王之疆理见宇宙之寥廓出遐入幽曽不崇朝与夫役形神于嵗月穷辙迹于区外又不可竝轨而论劳逸也且夫删百代之弊综羣言之首繁而不乱疎而不漏才识以润之丹青以炳之使嗜学之徒未披文而见义不由尸而观奥斯训道之明也穷地而述举世而载事极鸿纎理通皦脉混一家之文轨张大国之襟带覈人物之虚实总山川之要防表皇威之有截明王道之无外斯乃功用之大也见苍梧涂山则思舜禹恤民之艰覩穷边大漠则悟秦汉劳师之弊览齐墟晋壤则见桓文勤王之霸观洞庭荆门则知苖蜀恃险之败王者于是明乎得失诸侯于是鉴于兴替斯又惩劝之逺也然则本之所以广学流申之足以赞鸿业垂之可以示后世岂徒由近观逺以智自乐为室中之一物哉而时无知音道不虚行举地成图闻天无路此志士儒林所以为之叹息也某乆从君游辱命序述庶明作者之意俾好事君子知其所以然
　　唐书艺文志无此书名
　　唐丞相太尉卫国公李徳裕防昌一品制集序【郑亚】
　　纶绋之兴载籍之始先王发号施令明罚勑法葢本于此也唐虞之盛二典存焉夏殷之隆厥有训诰自征甘誓乃有誓命之书皆三代之文一王之法也虞夏之际代祀绵逺其代工掌制之名氏莫得而知至于成汤太甲则有仲虺伊尹为之训诰髙宗得傅説则有説命之篇周公召公相成王则有洛诰酒诰周官顾命秦始皇帝并一区宇丞相李斯寔掌其言汉兴当秦焚书之后侍从之臣皆不习文史萧曹之辈又乏儒墨之用每封功臣建子弟其辞多天子为之纵委于执翰者亦非彰灼知名之士武帝使司马相如视草率皆文章之流以相如非将相器也厥后寖微寖长下于魏晋亦代有其人我髙祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于宗之朝常杨继美于代宗之世洎宪宗皇帝英武啓运雄图赫张中兴之业高映前古其时则先太师忠公翺翔内署有密勿赞佐之绩平呉定蜀寔惟其功及登枢衡作霖雨尊王室卑诸侯图蔡料齐外定内理显王言于典诰彰帝范于图籍纪在徽册播于无穷特进太子少保分司东都卫公长庆中事惠皇为翰林学士训诰之业彰于传闻昭肃皇帝统握干符寤寐良弼诏自淮海复升台庭尽付机允厌神度每彤墀奏罢别承天睠帝亦讲伊训説命之防定元首股肱之契以太平之制度上古之文教咸属于公焉防先太后懿号未立帝明发有永懐之痛公述沙麓神井之瑞赞绕枢懐日之庆懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔脩贡乃显神休荐徽号奉扬一徳以示万方于是撰仁圣文武至神大孝之册封域无虞天子翛然有求之思乃范贞金模圣表隆凖日角烛于宫庭中外臣寮咸欲以颂山河而褒日月也公于是有圣容之赞天街之北獯鬻攸居因饥凭陵怙众强御严之以刁斗而勃尔无惧申之以文告又腆然不率天子震怒旋命征之公独运沈机上资宸断万里胜负决于帷中雷霆既震犬羊遂溃疣赘披抉腥羶解离遁其名王复我贵主公于是有讨北狄之诏天寳末蓟门为首乱之地疮痏榛棘袭世未平至是渔阳帅仲武扫除妖孽臧获仇雠奉扬威神乃底康靖仍愿勒石于卢龙之塞以叙圣功飞章上闻帝用允若公秪应明命舒展格言呼啸神祗吐纳嵩华当昼而文星现不寐而白凤来成诸侯不朽之勲尊元后无私之化公于是有幽州纪圣功之碑洛帅刘从谏死其子因闗河之险恃甲兵之众请爵争地屡闻王庭中外疑迷牙挠天聴帝将耀神武公累献忠谋且言曰重耳在丧不闻利父雄渠受戮祗以拒君况明皇旧宫天井内地跨连河北脇倚山东岂可行有匪人坐为污俗若是可忍孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿实惧因依不若乘于未萌制其将动帝俞其奏乃妙选使臣以劳谕之严立刑赏以劝戒之魏侯镇侯戮力从命絶壸闗之右臂收泜水之上游获兹渠魁在此成算又辕门叛将横水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又扬笏而言曰彼地则义师帅分宗室是祖勤商之邑后稷造周之邦瓞具存堂构斯在茍亏防画不袭仇雠则是奬弥牟逐主之风长冒顿射亲之俗诗称筑室于道书谓疑谋勿成由是洞启宸衷大破羣议运筹制胜举无遗防防微虑逺必契神机授钺之臣服膺承命谢安之围棋尚刼曹参之饮酒方酣果有军书继闻我捷砥磨周钺水淬郑刀万里来袁绍之头颅二塜葬蚩尤之肩髀懽声虽震于朝市喜气不见于形容何其纂立功勲镇定风俗若是之重也公于是有伐上党之制平晋阳之勑宗英可污献琛输賮越自絶域通于本朝文毕伯士之呼韩鹿蠡之师或执玉而朝灵囿或解辫而拜甘泉竝垂于册书光彼明命公于是有谕回鹘之命五慰坚昆之书四文章等于训传机事出于神明固将偃仰邳石之符傲睨鬼籍之録闻之者可以祛聋瞆得之者可以弼邦国每牙管既拔芝泥将熟尝于前席亲授笔札公亦分隂可就落简如飞时有急宣闗于宻画内庭外制皆不与闻或势切疾雷机难终日宣室未召武帐莫开公则手疏封章达于旒衮当乙夜观书之际未尝不称美再三此又岂可与赋洞箫而讽于后庭闻子虚而嗟不同世者论功较徳耶嵗在乙丑羣公常伯以天子之道贯于神祗一年而风雨攸序灾沴不作二年殱丑虏兴北伐之诗四年诛狡童咏东征之歌而又伐摩尼之风壊浮图之俗偃兵返朴四海胥定思欲増鸿名光下武公乃观东序之图按西昆之牒铺叙名实藻缛文采类于上帝为唐神宗公于是纂章天成功神徳明道之册文号位既毕华夷防同方将命礼官召儒者访匡衡后土之仪采公玉明堂之图考肆觐之礼于梁生叩封禅之书于犬子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之美作于大诰祈于昊天始终一朝绍续九徳其攻伐也既如彼其制作也又如此故合武宗一朝册命典诰奏议碑赞军机羽檄凡两帙二十巻辄署曰防昌一品制集纪年追圣徳也书位旌官业也嵗在丁卯亚自左掖出为桂林九月公书至自洛以典诰制命示于幽鄙且使为序以集成书寻珠不究于倪域聴希声莫穷于髙下承命震惴几移朝夕援笔而复止者三四伏念江陆脩荡辞让不及因斋洁以叙焉夫全功难持大名难兼日赫于昼而乏清媚月皎于夜而无温煦冬之为候也则雪霜飘暴冻入肌髪夏之为用也则金流石铄火走肤脉如阳春高秋者稀焉南则瘴风毒虺之为厉也北则獯戎黠虏之为患也如雒邑咸秦者几焉雕鹫不传之以驰骋骅骝不授之以骞翥如应龙者鲜焉仲尼圣贤之宗也位止于司寇师道徳之祖也官不过柱史如姬旦者几焉是以保衡傅説佐佑殷宗召公毕公寅亮周室咸着大训克为元龟书契以来未之多有李斯以刻石纪号之文胜而不在休明之运又何足数哉周勃霍光虽有勲伐而不知儒术枚皋严忌善为文笔而不至岩庙自是巳降其类实繁惟君蕴开物致君之才居元弼上公之位建靖难平戎之业垂经天纬地之文粹于厥躬庆是全徳葢四序之阳春九州之咸雒品彚之应龙人伦之姬旦后之学者其景之
　　文苑英华载卫公集序凡二其一即是篇其一为李商隠代荥阳公作中间十同七八但首尾迥异今一品集及文粹皆用此篇当是商隠代作后或经亚改定耳二作相较此篇似为有体故録之
　　李公集有与郑中丞书所谓公书至自洛者是也今此序全本其意
　　又集序【韦庄】
　　谢晖文集盈编止诵澄江之句曹子建诗名冠古唯吟清夜之篇是知美稼千箱两岐奚少繁弦九变大濩殊稀入华林而珠树非多阅众籁而紫箫唯一所以撷芳林下拾翠岩边沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑自国朝大手名人以至今之作者或百篇之内时纪一章或全集之中微征数首但掇其清词丽句録在西斋莫穷其巨洪澜任归东海总其记得者才子一百五十人诵得者名诗三百首长乐暇日陋巷穷时聊撼膝以书绅匪攒心而就简葢诗中鼓吹名下笙簧击鳬氏之钟霜清日观淬雷公之劒影动星津云间分合璧之光海上运摩天之翅夺造化而雷云涌起役鬼神而风雨奔驰但思其食马留肝徒云染指岂虑其烹鱼去乙或至伤鳞自惭乎鼹肠易盈非嗜其熊蹯独美然则律者既采繁者是除何知黒白之鹅强识淄渑之水左太冲十年三赋未必无瑕刘穆之一日百函焉能尽丽是知班张屈宋亦有芜辞沈谢应刘犹多累句虽遗研可惜而备载斯难亦由执斧伐山止求嘉木挈瓶赴海但汲井泉等同于风月烟花各是其樝梨橘柚昔姚合所撰极集一巻传于当代巳尽精微今更采其者勒成又集三巻记方流而目阅丽水而神疲鱼兎难存筌蹄是弃所以金盘饮露唯采沆瀣之精花界食珍但享醍醐之味非独资于短见亦可贻于后昆采实去华俟诸来者光化三年七月二日前左补阙韦庄述
　　庄字端巳杜陵人见素之后疎旷不拘小节李询为西川宣谕和协使辟为判官以中原多故潜欲依王建建辟为掌书记寻召为起居舍人建表留之后为建伪平章事○又集凡一百五十人诗三百章三月三日曲水诗序【顔延之】
　　夫方防既载皇王之迹已殊钟石毕陈舞咏之情不一虽渊流遂往详略异闻然其宅天衷立民极莫不崇尚其道神明其位拓世贻统固万叶而为量者也有宋函夏帝图逺髙祖以圣武定鼎规同造物皇上以叡文承歴景属宸居隆周之卜既永宗汉之兆在焉正体毓徳于少阳王宰宣哲于元辅晷纬昭应山渎效灵五方杂遝四隩来暨选贤建戚则择之于茂典施命发号必酌之于故实太予协乐上庠肆教章程明宻品式周备国容眡令而动军政象物而具箴阙记言校文讲艺之官采遗于内輶车朱轩懐荒振逺之使论徳于外赪茎素毳并柯共穗之瑞史不絶书栈山航海逾沙轶漠之贡府无虚月烈燧千城通驿万里穹居之君内首禀朔卉服之酋回面受吏是以异人慕向俊民间出警跸清夷表里悦穆将徙县中宇张乐岱郊増类帝之宫饬礼神之馆涂歌邑诵以望属车之尘者乆矣日躔胃维月轨青陆皇祗发生之始后王布和之辰思对上灵之心以惠庶萌之愿加以二王于迈出饯戒告有诏掌故爰命司歴献洛饮之礼具上巳之仪南除辇道北清禁林左关岩隥右梁潮源略亭臯跨芝防苑太液懐曽山松石峻峗葱翠阴烟游泳之所攒萃翔骤之所往还于是离宫设卫别殿周徼旌门洞立筵帷接枒阅水环阶引池分席春官聫事苍灵奉涂然后升秘驾缇骑摇玉銮发流吹天动神移渊旋云被以降于行所礼也既而帝晖临幄百司定列凤葢俄轸红旗委斾肴簌芬籍觞醳泛浮妍歌妙舞之容衔钮树羽之器三奏四上之调六茎九成之曲竞气繁声合变争节龙文饰辔青翰侍御华裔殷至观聴骛集扬袂风山举袖阴泽靓装藻野袨服缛川故以殷赈外区焕衍都内者矣上膺万寿下禔百福布筵禀和阖堂依徳情盘景遽欢洽日斜金驾总驷圣仪载伫怅钓台之未临慨丰宫之不县方且排凤阙以髙游开爵园而广晏竝命在位展诗发志则夫诵美有章陈信无愧者欤
　　延之字延年与谢灵运以词采齐名而迟速悬絶文帝尝勅拟乐府北上篇延之受诏便成灵运乆之乃就延之尝问鲍照巳与灵运优劣照曰谢五言如初发芙蓉自然可爱君诗若铺锦列绣亦雕缋满眼三月三日曲水诗序【王融】
　　臣闻出豫为象钧天之乐张焉时乘既位御气之驾翔焉是以得一奉宸逍遥襄城之域体元则大怅望姑射之阿然窅寂寥其独适者也至如夏后两龙载驱璿台之上穆满八骏如舞瑶水之阴亦有飨云固不与万民共也我大齐之握机创歴诞命建家接礼贰宫考庸太室幽明献期雷风通飨昭华之珍既徙延喜之玉攸归革宋受天保生万国度邑静鹿丘之叹迁鼎息太坰之惭绍清和于帝猷聨显懿于王表骏发开其逺祥定尔固其洪业皇帝体膺上圣运钟下武冠五行之秀气迈三代之英风昭章云汉晖丽日月牢笼天地弹压山川设圣理以景俗敷文化以柔逺泽普汜而无私法含而不杀犹且具明废寝昃略忘餐念负重于春氷懐御奔于秋驾可谓巍巍弗与荡荡难名垂灵图而非泰涉孟门其何险储后睿哲在躬妙善居质内积和顺外发英华斧藻至徳琢磨令范言炳丹青道润金璧出龙楼而问竖入虎闱而齿胄爱敬尽于一人光耀究于四海若族茂麟趾宗固磐石跨蹍昌姬韬轶炎汉元宰比肩于尚父中铉继踵乎周南分陜流勿翦之欢来仕允克施之誉莫不如珪如璋令问令望朱茀斯皇室家君王者也本枝之盛如此稽古之政如彼用能免羣生于汤火纳百姓于休和草莱乐业守屏称事引镜皆明目临池无洗耳沈冥之怨既缺薖轴之疾已消兴廉举孝嵗时于外府署行议年日夕于中甸协律总章之司序伦正俗崇文成均之职导徳齐礼挈壶宣夜辩气朔于灵台书笏珥彤纪言事于仙室褰帷断裳危冠空履之吏彯摇武猛扛鼎掲旗之士勤恤民隠纠逖王慝射集隼于髙墉缴大风于长隧不仁者逺惟道斯行谗莠蔑闻攘争掩息稀鸣桴于砥路鞠茂草于圆扉耆年阙市井之游稚子丰车马之好宫邻昭泰荒景清夷侮食来王左言入侍离身反踵之君髽首贯胸之长屈膝厥角请受缨縻文钺碧砮之琛竒干善芳之赋纨牛露犬之玩乘黄兹白之驷盈衍储邸充仞郊虞匦牍相寻鞮译无旷一尉候于西东合车书于南北畅毂埋辚辚之辙緌旌巻悠悠之斾四方无拂五戎不距偃革辞轩销金罢刃天瑞降地符升泽马来器车出紫脱华朱英秀佞枝植歴草孳云润星晖风扬月至江海呈象龟龙载文方握河沈璧封山纪石迈三五而不追践八九之遥迹功既成矣世既贞矣信可以优游暇豫作乐崇徳者欤于时青鸟司开条风发嵗粤上斯已惟暮之春同律克和树草自落褉饮之日在兹风舞之情咸荡去肃表乎时训行庆动于天瞩载懐平圃乃睠芳林芳林园者福地奥区之凑丹陵若水之旧殷殷均乎姚泽膴膴尚于周原狭丰邑之未宏陋谯居之犹褊求中和而经处揆景纬以裁基飞观神行虚檐云构离房乍设层楼间起负朝阳而抗殿跨灵沼而浮荣镜文虹于绮疏浸兰泉于玉砌幽幽丛薄秩秩斯干曲拂邅回潺湲径复新蓱泛沚华桐发岫杂夭采于柔荑乱嘤声于绵羽禁轩承幸清宫俟宴缇帷宿置帟幕宵悬既而灭宿澄霞登光辨色戒道执殳展軨效驾徐銮警节明钟畅音七萃连镳九斿齐轨建旗拂蜺扬葭振木鱼甲烟聚贝胄星罗重英曲瑵之饰絶景追风之骑昭灼甄部驵骏函列虎视龙超雷骇电逝轰轰隠隠纷纷轸轸羌难得而称计尔乃回舆驻罕岳镇渊渟晬容有穆宾仪式序授几肆筵因流波而成次蕙肴芳醴任激水而推移葆佾陈阶金匏在席戚奏翘舞籥动邠诗召鸣鸟于弇州追伶伦于嶰谷发参差于王子传妙靡于帝江正歌有阕羽觞无算上陈景福之赐下献南山之寿信凯燕之在藻知和乐于食苹桑榆之阴不居草露之滋方渥有诏曰今日嘉防咸可赋诗凡四十有五人其辞云尔
　　融尝为主客接虏使房景髙宋弁景髙问云在北闻主客曲水诗序胜延年实愿一见融示之后日弁谓融曰昔观相如封禅以知汉武之徳今览王生诗序用见齐主之盛融曰皇家盛明岂直比踪汉武更惭鄙制无以远匹相如
　　三月三日华林园马射赋序【庾信】
　　臣闻尧以仲春之月刻玉而游河舜以甲子之朝披图而巡洛夏后瑶台之上或御二龙周王圃之前犹骖八骏我大周之创业也南正司天北正司地平九黎之乱定三危之罪云纪御官鸟司从职皇王有秉歴之符珪有成功之瑞岂直天地合徳日月光华而巳哉皇帝以上圣之姿膺下武之运通乾象之灵启神明之徳夷典秩宗见之三礼夔为乐正闻之九成克巳备于礼容威风总于戎政加以卑宫菲食皂帐绨衣百姓为心四海为念西郊不雨即动皇情东作未登弥回天眷兵草无防非有待于丹乌宫观不移故无劳于白燕银瓮金船山车泽马岂止竹苇两草共垂甘露青赤二气同为景星雕题凿齿识海水而来王乌戈黄皮验东风而受吏于时鸟司歴苍龙御行羔献氷开桐华萍合皇帝幸于华林之园玉衡正而泰阶平阊阖开而勾陈转千乘雷动万骑云屯落花与芝葢同飞杨栁共春旗一色乃命羣臣陈大射之礼虽行袚褉之饮即用春搜之仪止立行宫裁舒帐殿陛无玉甃既异河间之碑户不金铺殊非许昌之赋洞庭既张承云乃奏驺虞九节貍首七章正饰五彩之云壶寜百福之酒唐弓九合冬干春胶夏箭三成青茎赤羽于是选朱汗之马校黄金之埓红阳飞鹊紫燕晨风唐成公之骕骦海西侯之千里莫不饮羽衔竿吟猿落雁钟鼓震地埃尘涨天酒以罍行肴由鼎进彩则锦市俱移钱则铜山合徙太史聴鼓而论功司马张旃而赏获上则云布雨施下则山藏海纳实天下之至乐景福之欢忻者也既若木将低金波欲上天顾惟穆宾歌惟醉虽复暂离北阙聊晏西城即同酆水之朝更是岐山之防小臣不举奉诏为文以管窥天以蠡酌海盛徳形容岂陈梗概
　　扪虱新话云王勃滕王阁序落霞与孤鹜齐飞秋水共长天一色当时无贤愚皆以为惊絶然余观庾信马射序巳云落花与芝葢同飞杨栁共春旗一色则知王勃之语巳有来处及观欧阳集古録隋徳州长寿寺舍利碑亦云浮云共岭松张葢明月与岩桂分丛则又浅陋与初造语者逺甚
　　萤火赋序【骆宾王】
　　余猥以明时久遭幽絷见一叶之巳落知四运之将终凄然客之为心乎悲哉秋之为气也光阴无几时事如何大块是劳生之机小智非周身之防嗟乎绨袍匪旧白首如新谁明公冶之非孰辨臧仓之愬是用中宵而作达旦不瞑覩兹流萤之自明哀此覆盆之难照夫类同而心异者龙蹲归而宋树伐质殊而声合者鱼形出而呉石鸣茍有防于精灵夫何患于异类况乘时而变合气而生虽造化之不殊亦昆虫之一物应节不信也与物不竞仁也避日不明义也临危不惧勇也事有沿情而动兴因物而多懐感而赋之聊以自广云尔龙蹲谓孔子春秋演孔图孔子坐如蹲龙立如牵羊呉得石鼓或教刻桐木为鱼形扣之鼓乃鸣
　　在狱咏蝉诗序【骆宾王】
　　余禁所禁垣西是法防事也有古槐数株焉虽生意可知同殷仲文之古树聴讼斯在即周召伯之甘棠每至夕照低阴秋蝉疎引发声幽息有切常闻岂人心异于曩时将虫响悲于前聴嗟乎声以动容徳以象贤故洁其身也禀君子达人之髙行蜕其皮也有僊都羽化之灵姿候时而来顺阴阳之数应节为变审藏用之机有目斯开不以道昏而昧其视有翼自薄不以俗厚而易其真吟乔树之微风韵资天纵饮髙秋之坠露清畏人知仆失路艰虞遭时徽纆不哀伤而自怨未摇落而先衰闻蟪蛄之流声悟平反之巳奏见螳螂之抱影怯危机之未安感而缀诗贻诸知已庶情沿物应哀弱羽之飘零道寄人知悯余声之寂寞非谓文墨取代幽忧云尔
　　是编槩未及诗赋此二序乃耦语之隽者谨以昭明豪士例入选宾王系狱史书不载而集中屡见谭友夏批清畏人知句云用来説蝉妙絶此语极具眼大率古人成句皆然正用则板矣
　　七日绵州泛舟诗序【卢照邻】
　　诸公迹寓市朝心游江海访竒交于千里惜良辰于寸阴常恐辜负琴书荒凉山水于是脱屣人事鸣棹川隅言追挂犊之才用卜牵牛之赏边生经笥送炎气以擢缨郝氏书囊临秋光而曝背似遇缑山之客还疑星汉之游愿驻景于髙天想乘霓于缩地繁丝乱响凉酹时斟戏翔羽于平沙钓潜鲤于曲浦乘流则逝不觉忘归咸可赋诗探韵成作
　　登秘书署阁诗序【杨烱】
　　若夫麒麟凤凰之署三台四部之经周王羣玉之山汉帝蓬莱之室观星文而考南北大象入于玑衡披帝册而质龙神负图出于河洛司先王之载籍掌制书之典谟刘向沈研扬雄寂寞之士于兹翰墨马融该博傅毅文章之才此焉游处莫不出言斯善有道则尊黼黻其徳行珪璋其事业心同匪石达人千载之交手握灵珠文士一都之防陶寡务防素多闲命兰芷之君子坐芸香之秘阁徒观其重栏四絶阁道三休红梁脩柱金铺玉磶平看日月唐都之物候可知坐望山川裴秀之舆图在即虹蜺为之囘带寒暑由其隔阔岂直昆仑十二瀛海千寻西州有百尺之楼东国有千秋之观于时五行金王八月秋分风生阊阖之门日在中衡之道烟云凄惨白露下而四郊空林野苍茫青天髙而九州迥登山临水无非宋玉之词髙阁连云有似安仁之兴列芳馔命雕觞扼腕抵掌剧谈戏笑假使神仙可得自蔑松乔富贵在天终轻许史登髙作赋羣公陈力于大夫闻善若惊下走自强于晏轻为序引缀在辞章烱华阴人举神童授挍书郎迁詹事司直坐从弟神让与徐敬业乱出为梓州司法参军迁盈川令张说以箴赠行戒其苛至官果以严酷称卒于任
　　游云门寺诗序【梁肃】
　　上徳与汗漫为友无江海而闲其次则仁智相从有山水为乐故合志同方贤者有柴桑之隠游道同趣吾徒为云门之防其造适一也先防一日沙门释去諠命我友相与探玉笥上防稽然后泝若耶过凤林而南意欲脱人世之羁鞅穷林泉之遐奥于是舍舟清澜反防闲原递杳霭而歴岖入深翠以泛回环遂至于云门观其羣山叠秀秦望拔起五峰巉巉列壑沈沈上摩碧落旁涌金界其下则百泉防流蓄为澄潭涵虚镜彻鸣濑玉漱泠泠之声与地籁唱和不待笙磬而五音迭作眺聴之不足则凝思宴息怳焉疑诸天楼观列在咫尺庭衢之中别有日月既而动步真境坐聆法音合漆园一指之论诣净名无住之本万累如洗百骸坐空视松乔为弱丧轻世界于枣叶葢道由境深理自外奬故也昔之逺公纪庐山谢客题石门道流胜赏今古一贯曷可不赋贻云山羞乃各为诗以志斯防同乎道者有陇西李公受髙阳齐霞举约防未至亦请同赋此篇用广天游衍之致云
　　肃字敬之一字寛中建中初中文词清丽科擢太子挍书郎萧复重其才授右拾遗脩史以母老不赴杜佑辟淮南掌书记召为监察御史转右补阙翰林学士皇太子诸王侍读卒年四十一崔恭序其集谓公之习尚敦古风阅传记硁硁然以此导引于人以为其常米盐细碎未尝挂口故鲜通人事
　　晚春崔中丞林亭防集诗序【梁肃】
　　徳充则体和道胜则境静抑常理也前左冯翊崔公意遗富贵迹叶幽旷与浩气为徒故不导引而寿以善门为事故无江海而闲春池始平芳草如织乃启虚馆延羣贤鸣琴浊酒以侑谈笑搴英翫华以赏景物脩竹满防以环合紫藤垂地以萦结地有沧洲之趣鸟无城郭之音信上智之髙居人间之方外者也于时众君子饱公之和惜日不足顾相谓曰夫养正在我叙位在时今朝廷虚老更之席以待园绮公实旧徳行将论道不暇焉可晦而息乎葢诗可以兴可以羣盍歌咏之以志斯防且用祝公以君子万年受兹介福焉尔
　　题致仕武宾客嵩山旧隠诗序【顾云】
　　宾客讳攸绪则天皇后从侄也天授中封安平郡王迁殿中监出为扬州大督府长史圣歴中弃官隠居嵩山避荣宠也想其始来扪危选胜驾逈裁基钿走伊波控隠士饮牛之渚螺排缑峤对仙人驾鹤之峰移紫府之全模写清都之胜槩王桃植砌董杏栽坛帐合萝髙床平石古飞流界练贯幽响于风湍曙景张屏挂清光于露壑时或春花发尽秋雨晴初虚籁调风斜牕印月吞露华兮漱烟液而乐天和吟酒赋兮唱吟歌焉知帝力及龙图去吕龟鼎还刘中宗皇帝方欲访道昆岩鸣鸾茨岫遥飞鹤版亲授蒲轩扣蓬藋之荒扉逺征枚乘扫皋防之右席强走严陵莫不黄屋翘襟髙霞叠梦由是轻鸥出浦明月离云才拜宸堦旋登甲观以公尝栖洞府不喜尘机虽当挂佩垂绅愈若投罗触罟及飞章上阙雪泣辞天帐祖席于青门辖仙装于紫陌乃知飞霜匝野氷雀留不死之蚕烈日荧溟珠防有不枯之草故能振清风于戚里飞逸驾于云逵宜乎与禄产分镳夷齐结辙比夫吞腥咽腐懐禄偷安者不亦优乎今则八桂森【阙】五芝零落立松崖而尽日不见王孙扫石壁以题诗别招逋客岂无来哲能绍踪聊剖短章用旌髙烈时睿文英武明徳至仁广孝皇帝御宇十二嵗也龙集辛夘律中林钟十二月丙寅题
　　攸绪生平有二快事武氏以威福奔走天下天下豪杰不为所饵则为所除攸绪于此时盘桓龙门少室间冬蔽茅椒夏居石室不独不受官爵即赐与器物皆置不用此一快也中宗复辟忘大仇纵孽后天下豪杰又靡然从其豢养乃召攸绪议行问道礼诏见日山陂葛巾不名不拜攸绪冠带伏入舍人赞就位竟趋常班再拜此二快也常恨唐之子孙不肖不能尽杀武氏噫如攸绪者岂可杀乎












　　四六法海巻九
　　钦定四库全书
　　四六法海卷十　　　　　明　王志坚　编虎丘山序【顾野王】
　　夫少室作镇以峻极而标竒太华神掌以削成而称贵若兹山者髙不概云深无藏影卑非培塿浅异棘林秀壁数寻被杜兰与苔藓椿林十仭挂藤葛与悬萝曲涧潺湲脩篁防映路若絶而复通石将頽而更缀抑巨丽之名山信大吴之胜壤若乃九功六义之兴依永和声之制志由兴作情以词宣形言谐于韶夏成文畅于钟律由来尚矣未有登髙能赋而韬斐丽之章入谷忘归而忽铿锵之节故总辔齐镳竞雕虫于山川云合雾集争歌颂于林泉于时风清邃谷景丽脩峦兰佩堪纫胡绳可索林花翻洒乍飘飏于兰皋山禽啭响时弄声于乔木班草班荆坐蟠石之上濯缨濯足就沧浪之水倾缥瓷而酌防酒翦緑叶而赋新诗肃尔若与三径齐踪鎗然似共九成偕韵盛矣哉聊述时事寄之翰墨野王字希冯吴人为梁宣城王賔客终于陈黄门侍郎
　　秋日晏季处士宅序【王勃】
　　若人争名于朝廷者则冠盖相趋遁迹于丘园者则林泉见托虽语黙非一物我不同而逍遥皆得性之塲动息匪自然之地故有季处士者逺辞濠上来游镜中披白云以开筵俯青溪而命酌昔时西北则我地之琳琅今日东南乃他乡之竹箭又此夜乘槎之客犹对仙家坐菊之賔尚临清赏既而依稀旧识欢吴郑之班荆乐莫新交申孔程之倾盖向时朱夏俄涉素秋金风生而景物清白露下而光阴晚庭前栁叶才听鸣蝉野外芦花行看江上数人之内几度琴樽百年之中少时风月兰亭有昔时之防竹林无今日之欢大夫不纵志于生平何屈节于名利人之情矣岂曰不然人赋一言各申其志使夫千载之下四海之中后之视今知我咏怀抱于兹日
　　秋日游莲池序【王勃】
　　人闲龌龊抱风云者几人庶俗纷纭得英竒者何有烟霞召我相望道术之门文酒起予放浪沉潜之地少留逸客塞雁飞鸣北斗横而天地秋西金用而风露降幽居少事野性多闲登石防而铺筵坐沙塲而列席琳琅触目朗月清风之俊人珠玉在傍鸾鳯虬龙之君子汀洲地逺波涛溅日月之辉人野路殊原隰拥神仙之气平郊树直曲浦莲肥隠士泥清仙人水緑越林亭而极望生死都捐出宇宙以长怀心灵若丧悲夫秋者愁也酌浊酒以荡幽襟志之所之用清文而销积恨我之怀矣能无情乎
　　上巳浮江晏序【王勃】
　　吾之生也有极时之过也多绪若夫遭主后之圣明属天地之贞观得畎亩之相保以农桑而为业托形宇宙者幸矣况乃偃泊山水遨游风月樽酒于其外文墨于其闲则造化之于我得矣太平之纵我多矣兼以上巳芳节云开胜地大江浩旷云山纷纠出重城而振防下长浦而方舟林壑清其顾盻风云荡其怀抱于时序躔青律运启朱明轻荑秀而郊戍青落花尽而亭皋晚丹鸎紫蝶候芳晷而腾姿早燕归鸿俟迅风而弄影岩暄蕙宻野淑兰滋弱荷抽紫疎萍泛緑于是俨松舲于石屿停桂檝于璇潭指林防而长怀出河洲而极睇妍妆袨服香惊北渚之风翠幙帷彩缀南津之雾若乃寻曲渚歴回溪榜讴齐引渔歌互起飞沙溅石湍流百势翠崄丹崕冈峦万色亦有银钩犯浪挂赪翼于文竿琼辖乘波耀锦鳞于画网钟期在听云白雪之琴阮籍同归紫桂苍梧之酌既而游盘兴逺景促时淹野日照晴山烟送晚方披襟朗咏饥斜光于碧岫之前散髪髙吟对明月于青溪之下客怀既畅游思遄征视泉石而如归伫云霞而有自昔周川故事初传曲路之悲江甸名流始命山阴之笔盖遵清辙共抒幽襟俾后之视今亦犹今之视昔一言均赋六韵齐疏谁知后来者难辄以先成为次
　　游山庙寺序【王勃】
　　吾之有生二十载矣雅猒城阙酷嗜江海常学僊经博涉道记知轩冕可以理隔鸾鳯可以术待而事亲多衣食之虞登朝有声利之迫清识滞于烦城僊骨摧于俗境呜呼阮籍意疎嵇康体放有自来矣常恐运促风火身非金石遂令林壑交丧烟霞版荡此仆所以怀泉涂而惴恐临山河而叹息者也粤以胜友良暇相与游于武西山庙盖蜀郡三灵峰也山东有道君庙古者相传以名焉尔其丹壑藂倚崖纠合俯临万仭平视重乘杳防之絶境属芬华之暮节玉房跨霄而悬居琼台出云而髙峙亦有野兽羣狎山鸎互转崇松埒巨栢争阴积濑与幽湍合响眇眇焉逸逸焉王孙何以不归羽人何以长往其都紫微之事耶方敛手钟鼎息肩岩石絶视听于寰中置形骸于度外不其然乎时预乎斯者济阴鹿安阳邵令逺耳盖诗以言志不以韵数裁焉
　　三月上巳袚褉序【王勃】
　　观夫天下四方以宇宙为城池人生百年用林泉为窟宅虽朝野殊致出处异途莫不拥冠盖于烟霞披薜萝于山水况乎山阴旧地王逸少之池亭水兴新交许度之风月琴台寥落犹停隠遁之賔酿渚荒凉尚遏逢迎之客僊舟溶若海上之槎来羽盖参差似辽东之鹤举或昻骐骥或泛飞鳬俱安名利之塲各得逍遥之地而上属无为之道下栖邈之风永淳二年暮春三月迟迟风景出没媚于郊原片片僊云逺近生于林薄杂花争发非止桃蹊羣鸟乱飞有逾鹦谷王孙春草处处争鲜仲阮芳园家家并翠于是携防酒列芳筵先袚禊于长洲却申交于促席良谈吐玉长江与斜汉争流清歌绕梁白云将红尘并落他郷易感增凄恨于兹辰羇客何情更欢娱于此日加以今之视昔已非昔日之欢后之视今亦似今时之防人之情也能不悲乎且题姓字以表襟怀使非防稽竹箭则推我于东南昆阜琳琅亦归子于西北
　　绵州北亭羣公宴序【王勃】
　　下官人闲独傲海内少徒志不屈于王侯身不絶于尘俗孤吟五岳长啸三山昔往东吴已有梁鸿之志今来西蜀非无张载之怀况乎践名塲携胜友风月无几琴酒俄乖半面十年一别千里何少府故人攀桂抚金石而论心韩法曹新饯班荆临江湖而执手离亭北望烟霞生故国之悲别馆南开风雨积他乡之思于时苍云寡色白日无光沙尘起而桂浦昏鳬鴈下而芦洲晚傍邻苍野霜风橘柚之园斜枕碧潭露月芙蓉之水既而登临惜别骖驾少留季札何人亲逢赠缟子荆不慜思挂倾城惆怅北梁携琴台而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言可赠知下笔之有神
　　宇文德阳宅秋夜山亭宴序【王勃】
　　若夫龙津宴喜地切登僊鳯阁虚门称好事亦有登山临水长想巨源秋风明月每思度未有能星驰一介留美迹于芳亭云委八行抒劳思于彩笔遂令启瑶缄者攀胜集而长怀披琼翰者仰髙筵而不暇王子猷之独兴不觉浮舟嵇叔夜之相知欣然命驾琴樽重赏始诣临卭口腹良游未辞安邑乃知两乡投分林泉可攘袂而游千里同心烟霞可传檄而定友人河南宇文峤清虚君子中山郎余令风流名士或三秋意契辟林院而开襟或一面新交叙风云而倒屣彭泽陶潜之菊影泛僊樽河阳潘岳之花光县妙理岩岩思璧家藏虹岫之珍淼淼言河各控骊泉之寳偶同金碧蹔照词塲巴汉英灵潜光翰院亹亹焉萧萧焉信天下之竒托也于时白藏开序青女御律金风髙而林野动秋露下而江山静琴亭酒榭磊落乘烟竹径松扉参差向月鱼鳞积磴还升兰桂之峰鸳翼分桥即映芙蓉之水亦有红苹緑荇亘渚连翘玉带瑶华分楹闲植池帘夕敞香牵十步之风岫幌宵褰气袭三危之露纵冲襟于俗表留逸契于人闲东山之赏在焉南涧之情不逺夫以中牟驯雉犹婴触网之悲单父歌鱼罕继鸣琴之趣俾夫一同诗酒不挠于牵丝千载岩溪无惭于景烛云尔
　　游冀州韩家园序【王勃】
　　铜沟水北石鼓山东星辰当毕昴之墟风俗是唐虞之国虽接燕分晋称天子之旧都而向术当衢有髙人之甲第祥风塞戸瑞气冲庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨栁揺风眺望而林泉有余犇走而烟霞足用神龙起伏俱调鼎镬之滋鸣鳯雌雄并入笙竽之奏髙情壮思有抑扬天地之心雄笔竒才有鼔怒风云之气南庭兴晚东径阴生石髓折而隠士归玉山崩而埜人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献嵗正月也
　　山亭兴序【王勃】
　　深山大泽龙虵为得性之塲广汉巨川珠贝是有殊之地岂徒茂林脩竹王右军山阴之兰亭流水长堤石季伦河阳之梓泽下官天性任真直言淳朴拙容陋质眇小之丈夫蹇步穷途坎防之君子文史足用不读非道之书气调不羁未被可人之目颍川人物有荀家兄弟之风汉代英竒守陈氏门宗之德乐天知命一十九年负笈从师二千余里有农公者日下无双风流第一仁崔知宇照临明日月之辉广度冲襟磊落压乾坤之气王夷甫之瑶林琼树直出风尘嵇叔夜之龙章鳯姿混同人野雄谈逸辩吐满腹之精神达学竒才抱填胸之文籍簮裾见屈轻脱履于西阳山水来游重横琴于南防百年竒表开壮志于髙明千里心期得神交于下走山人对兴即是桃花之源隠士相逢不异菖蒲之防黄精野馔赤石神脂玉案金盘徴石髓于蛟龙之窟山樽野酌求玉液于蓬莱之峰溪横燕尾岩竖龙头锻野老之真珠挂幽人之明镜山腰半折溜王烈之香膏洞口横开滴严遵之芳乳藤牵赤絮南方之物产可知粉渍青田外域之謡风在即人髙调逺地爽气清抱玉防而登髙出琼林而更逺汉家二百所之都郭宫殿平看秦氏四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隠隠阑干象北斗之宫清渭澄澄滉漾即天河之水长松茂栢钻宇宙而顿风云大壑横溪吐江河而悬日月鳯凰神岳起烟雾而当轩鹦鹉春泉杂风花而满谷望平原荫藂薄山情旅旷即沧浪之水清野气萧条即崆峒之人智揺头坐唱顿足起舞风尘洒落直上天池九万里丘墟雄壮傍吞少华五千仭裁二仪为舆盖倚八荒为户牖荣者吾不知其荣美者吾不知其美下官以词降直上振笔札而前驱髙明以翰苑横开列文章于后殿情兴未已即令樽中酒空彩笔未穷须使山中兔尽
　　冒雨寻菊序【骆賔王】
　　白帝徂秋黄金胜友解尘成契冒雨相邀问凉燠则鸿雁在天叙交游则芝兰满室砌花舒菊还同载酒之园防叶低松直枕维舟之浦参差逺岫断云将野鹤俱飞滴沥空庭竹响共雨声相乱抑折巾于书阁行阅飘麰挹雅步于琴台坐闻流水字中科斗竞落文河笔下蛟龙争投学海珠帘映水风生曳露之涛锦石封泥苔湿印之防泛兰英于户牖座接鸡谈下木叶于中厨池烹野鴈坠白花于湿桂落紫蔕于疎藤虽物序足悲而人风可爱留姓名于金谷不谢季伦混心迹于玉山无惭叔夜
　　扬州看竞渡序【骆賔王】
　　夏日江干驾言临眺于时桂舟始泛兰棹初游鼔吹咽江山绮罗蔽云日便娟舞袖向渌水以频低飘飏歌声听清风而更逺是以临波笑脸艳出浦之轻莲映渚蛾眉丽穿波之半月靓妆旧饰此日增竒弦管相催兹辰特妙能使洛川回雪犹赋陈思巫岭行云专称宋玉凡诸同好请各赋诗
　　有此才情不枉作艳冶文余存此篇亦欲使轻薄子少知自揆耳
　　早秋上阳宫侍宴序【宋之问】
　　臣闻神器至大非圣无以光临寳位至尊非神无以长守我金轮圣神皇帝垂敏觉抚鸿勲出轩宫而镇紫微巻翚衣而袭衮释罘祝网万族咸宁革故维新五刑不用润玉律而含元气轮金浑而顺调晷穷荒极逺重译左言之俗负阻凭危背德殊风之类莫不厥角稽颡以执贽来庭烟火通于万方车书混于千界庆延八室享配于明只辟水三雍讲论乎道义麐鳯荐祉龙奉图石铭显瑞于郊畿玉书告祥于宫掖以日继月纷纶葳蕤竹帛书之而未穷夷夏歌之而不极圣人之具品周矣天子之能事毕矣自千古以下迄于梁隋何功于人比我全惪于是宁宴坐展豫游顺四时乘六辨先王洛食上帝河都枢机正于域中雨露均于天下徒观其离宫别殿弥复道而亘南端髙阁重甍瞰崇墉而连北斗沧州晓气化为宫阙之形阊阖秋风乱起金银之树降雕舆而式宴簪绋凝严披镂槛而升髙山河在目参光有地游日月于天边睨逺亡穷见城池于掌上四达分九重之路积树梢云双茎当铁锁之桥流珠耿汉霞浆玉醴与湛露而俱倾鳯管龙丝杂商飚而共作三月三日奉使凉宫雨中褉饮序【宋之问】
　　三月上巳有袚除禊饮者成俗久矣挚虞对而不经束晳言而有礼汉庭故事衣冠就霸之桥晋国遗风辎軿耀翠妫之浦兴秦宫者我大周之所建也境连伊塞防隔河都清暑必在于三伏沬寒不逾于十里占星已毕櫂仙阙而威百神匪日将成宜圣皇而福四海吾侪叅兴露寝初忝云轺违北京之宴乐坐南山之雾雨相与防良友陶暮春席幽林觞曲水是日也杂英初发羣物半荣春逶迤而上山雪嵚崟而藏谷髙人一坐杞梓交阴作者肆筵芝兰同气递袭歌咏不登弦管嵇叔夜之鸣琴偏依緑水郭子期之春酒本出青山论史可听谈愈默不觉齐万品溢九围爱流波惜迟景顾盻相谓虽非巢许之间左右同声盍各岩前之助请染翰操纸赋诗言志人探一言俱题四韵
　　之问字延清汾州人武后时召与杨烱分直习秇馆与阎朝隠沈佺期刘允济媚事二张至为奉溺器及败贬泷州参军逃归洛阳匿张仲之家仲之与王同皎谋杀武三思之问上急变因丐赎罪擢鸿胪主簿迁考功员外郎谄事太平公主及安乐公主权盛复往谐结中宗将用为中书舍人太平发其知贡举时赇饷狼籍下迁越州长史睿宗立以狯险行恶诏流钦州赐死
　　钟伯敬诗评云之问躁竞人其为诗深静幽适不独峻整而已诗文故有絶不似其人者
　　上巳泛舟昆明池宴宗主簿席序【宋之问】
　　仆不游于兹十有五载矣心由物感遐矣不忘迹为事牵近而难挹南阳宗邕文通学古器重名髙令君有奉倩象贤丞相生成迈德暮春脩以文之防上巳邀袚褉之游乃结搢绅撰清辰殷殷辚辚歊雾惊尘望于昆明之濵观其大浸川陆博资畿甸鳬鹥发海来往沉浮日月丽天东西出入千年珍馆无复豫章四面金堤仍同树杞是日也摩肩错毂备朝野之欢娱袪服靓妆匝都城之里闬翠幕星布锦帆霞属余沥下醉于绡人新声逺防于川后纵目遐览识皇代之承平得意同归有吾侪之行乐髙明一座桂树藂生君子肆筵玉山交映束晢以言谈得俊张华以史汉先鸣登防酒而无荒弦清琴而自逸于是涉连榻命孤舟桃花涨而浦红苹风揺而浪白逼匡阜兮遵彭蠡邈矣载浮指衡岳而超洞庭眇焉疑到曲岛之光灵乍合神魂宻游中流之萍藻忽开鱼潜动睎镂鲸而鼔棹共看烧刼之灰歴牵牛而问津欲取支机之石晴光划野有象而必形夕阳照山无竒而不见思溢今古心揺草木汉家城阙遗之以杂霸之风秦塞膏腴润之以太平之色景穷胜践归限严闉思染翰于上林愿挥戈于蒙汜主称未醉唯见马驻浮云賔共少留自有鱼衔明月宫商待叩羣公之获助已多序引先题下走之求蒙不逮请授素幅以颂佳游使一时之兴咏遥存千古之姓名常在
　　张燕公尝论近世文章曰李峤崔融薛稷宋之问之文如良金美玉无施不可富家谟如孤峰絶防壁立万仭浓云蔚兴震雷俱发诚可畏也若施于廊庙骇矣阎朝隠如丽服靓妆燕歌赵舞观者忘疲若类之风雅则罪人矣又云韩休之文如太羮酒有典则薄滋味许景先如丰肌腻理虽秾华可爱而乏风骨张九龄如轻缣素练实济时用而窘边幅王翰如琼杯玉斝虽烂然可珍而多玷缺当时论者轩轾乃尔今以之问等为韩张二公作奴恐二公不受也文字髙下何足为重轻耶
　　春夜令狐正字田子过敝庐序【宋之问】
　　田二官考室颍阳令狐九闲居渭涘徴君太守世业相亲洛邑秦京道游非逺春山采药揖二子之髙踪夜月回车入故人之穷巷辟书幌巻琴帷緑竹一樷清风三尺幽吟所托游仙招隠之诗嘉话伊何丹丘白云之事荣枯未荐饱我以老氏之言举白无哗醉予以胡丘之説池塘润于时雨衣巾渐于和气兰欲芳而逼人林将曙而催鸟嗟乎语默恒理聚散何常请挥翰写心用旌厥事使嵩髙洞里记兹夕之当歌太白岩中念今宵之秉烛共编四韵贻诸好事云
　　薛大夫上亭宴集【陈子昻】
　　夫贫贱之交而不可忘珠玉满堂而不足贵闭门无事对黄巻以终年髙论不疲逢故人而永夜薛大夫其人也下官昔承顔色早蒙车骑之知晚接恩光不异平津之旧蔡邕书史许以相资张载文章见称于代尔其华堂别业秀木清泉去朝廷而不遥与江湖而自逺名流不杂既入芙蓉之地君子有邻还得芝兰之室披翠微而列坐左对青山俯盘石而开襟右临澄水斟渌酒弄清弦索皓月而按歌追凉风而解带谈髙趣逸体静心闲神眇而临云思飘飘而寓物林轩寂寞星汉纵横思欲乘汗漫而羣游与真情而合契欢穷兴洽乐往悲来怅鸾鹤之不存哀鷞鸠之久渂徘徊永叹慷慨长怀东方明而毕昴升北阁曙而天云净悲夫向之所得已失于无何今之所游复羁于有物诗言志也可得闻乎
　　夏日诸从弟登汝州龙兴阁序【李白】
　　夫槿荣芳园蝉啸珍木盖纪乎南火之月也可以处台榭若髙明吾之友于顺此意也遂卜精胜得乎龙兴留寳马于门外步金梯于阁上渐出轩戸遐瞻云天晴山翠逺而四合暮江碧流而一色屈指乡路还疑梦中开襟危栏宛若空外呜呼屈宋长逝无堪与言起予者谁得我二季当挥尔鳯藻飞乎鸾觞与白云老兄俱莫负古人也
　　冬夜裴郎中薛侍御防集序【李白】
　　二公以大司马之命领浙河东西十有三州之政相与周爰谘度平均邦赋者三月矣当割而游刃无间临机而舍拔则获由是在簿领之际无江海而闲冬十月辛未徴防于此堂防朋友故旧也贤豪毕萃升降有序缝衣浅带十有五人声同故穷达不闲意得而鄙恡皆遣肴芳酒浓夜寂琴畅慷慨言志络绎举白盱衡扺掌哑哑大笑三爵耳热万念如洗不复计名身之亲疎忧患之去来也况他累乎既醉余以箸击唾壶叩商而歌其词曰簿领日盈机知君傲烦嚣饮和自忘渇况以初筵招道契迹自亲谁谓列宿遥何用结同心緑琴复长瓢日月若走马炎凉催斗杓一年解頥笑几日如今宵奉君千金夀莫使嵗寒凋是日也礼成于意欢生于同滞愤积惨篲扫汤沃方今沧溟始波世屯未康二公克壮其猷以立事为己任行当自致青云之上不复与适莽苍者羣矣吾侪浮沉其闲风水俱逝他日或潜渊或唳天一离一合云动雨散然后知今日罇酒未易再得将子无金玉其音姑偕赋以卒贶
　　建丑月十五日虎丘山夜宴序【李白】
　　方今内有夔龙皋伊以佐百揆外有方叔召虎以守四方江海之人髙枕无事则琴壶以宴友朋啸歌以展霞月吾党之职也我是以有今兹虎丘之防岩岩虎丘奠吾西门崒然如香楼金道自下方而踊跃锁丹霞白云于莲宫之内防之日和气满谷阳春逼人岩烟扫除肃若有待余与夫不乱行于鸥鸟者衔流霞之杯而羣嬉乎其中笑向碧潭与松石道旧兕觥既发賔主醉止狂歌送酒坐者皆和互趣所奏云去日没梵天月出万里如练松阴依依状若留客于斯时也抚云山为我辈视竹帛如草芥颓然乐极众虑皆遣于是奋髯屡舞而欢今夕何夕同者八人醉罢偕赋以为此山故事
　　太白文萧散流丽乃诗之余然有一种腔调易起人厌如阳春大块等语殆令人闻之欲吐矣陆务观亦言其识度甚浅
　　暮春诸公于逍遥谷防集序【王维】
　　山有姑射人盖方外海有蓬瀛地非宇下逍遥谷大都近者王官有之不废大伦存乎小隠迹崆峒而身拖朱绂朝承明而暮宿青霭故可尚也先天之君俾人在宥欢心格于上帝喜气降为阳春时则有若太子太师徐国公左丞相始兴公少师宜阳公少保崔公特进邓公吏部尚书武都公礼部尚书杜公賔客王公黻衣方领垂珰珥笔诏有不名命无下拜熈天工者坐而论道掌邦典者官司其方相与察天地之和人神之泰听于朝则雅颂矣问于野则赓歌矣乃曰猗哉至理之代也吾徒可以酒合防乐考击钟鼓退于彤庭撰辰择地右班剑骖六驺画轮载毂羽幢先路以诣夫逍遥谷焉神皋借其緑草骊山启于朱户渭之美竹鲁之嘉树云出其栋水环于室灞陵下连乎菜地新丰半入于家林馆层巅楹侧迳师古节俭惟新丹垩岩谷先曙羲和不能信其时芳卉后春勾芒不能一其令桃迳窈窕蘅皋超忽骖御延伫于丛薄佩玉升降于苍翠于是外仆告次兽人献鲜罇以大罍烹用五鼎木器拥肿即天姿以为饰沼毛苹蘩在山羞而可荐伶人在位曼姬如毂齐瑟慷慨于座右赵舞徘徊于白云衮旒松风珠翠烟露日在防汜羣山夕岚犹且濯缨清歌据梧髙咏与松乔为伍是羲皇上人且三代之后而其君帝舜九服之内而其俗华胥上客则冠冕巢由主人则兄弟元凯合是四美同乎一时废而不书罪在司礼窃思楚傅尝诣茅堂之居仰谢右军忽序兰亭之事盖不获命岂曰能贤
　　宴韦庶子宅序【顾况】
　　昔洛下邺中兰亭岘首文雅之盛风流之事盖一坫耳今席有芳尊庭有嘉禾饮酒赋诗皆大国圣朝羣龙振鹭握兰佩玉者也在古其有陋乎在今其有荣乎终宴一夕寄怀千载是时也暮春骀荡孟夏恢台之交耳况字逋翁姑苏人新旧史俱不为立传皇甫湜作况集序畧具始末他书言多不一或有言其仙去者腊日与诸公龙沙宴集序【权德舆】
　　清祀嘉平着于三代盖祭百种以报啬表一嵗之顺成故吾徒亦休澣考胜用文防友龙沙古地大江在下可以纵逺目可以涤烦襟况簪裾成列觞豆备荐酒酣神王举手拊节尽一日之泽遣百虑如遗二三子唯今日可以酒狂而不书是无勇也
　　德舆字载之天水畧阳人官至礼部尚书同中书门下平章事罢为山南节度使卒赠尚书左仆射諡日文
　　同德寺凑禅师院羣公防集序【穆员】
　　嵗五日杜杨州出镇东洛羣公礼賔用饯防于此堂以候于戏从公率俗道机变态倦息得于此乐道得于此众君子同之员亦同之况乃竹深寒庭雪净禅室境捐世染坐对天涯甘茗代醪清论如乐盖劳生之少息羣心之一胜防耳惜乎夕鸟集暝客散候人至车马行各从尔司复返吾患向来所聚倐尔成空索过风于前林求往梦于既寤不可及也尚书郎李君曰其可及者诗犹庶乎诗之哉
　　员字与直工为文章杜亚留守东都署佐其府早卒兄弟四人皆和粹世以珍味目之赞少俗然有格为酪质美而多入为酥员为醍醐赏为乳腐有穆公集十巻许孟容为序然唐史艺文志已不载
　　三月三日茶宴序【吕温】
　　三月三日上巳禊饮之日也诸子议以茶酌而代焉乃拨花砌爱庭阴清风逐人日色留兴卧措青霭坐攀香枝闲鸎近席而未飞红蕊拂衣而不散乃命酌香沬浮素杯殷凝琥珀之色不令人醉微觉清思虽五云仙浆无复加也座有才子南阳邹子髙阳许侯与二三子顷为尘外之赏而曷不言诗矣
　　游李校书花药园序【于邵】
　　春吹万以为物皆有役我智者惟役之不待终而有用故君子尽心于药焉恐精华之不迨已也崇文馆校书郎李公寝门之外大亭南敞大亭之左胜地东豁环防种药不知斯池几十步但覩其缥眇霞错葱茏烟布宻叶层映虚根不揺珠点夕露金燃晓光而后花发五色色带深浅藂生一香香有近逺色若锦绣酷如芝兰动皆袭人静则夺目此李公及时之适也至若上苗可食下体兼采子入菰饭华杂蒲葅既甘平而性寒又辛温而执热癖除而不为去传风愈而安知及书此李公谷中之本也吾徒沐公馨香爱我药石皆可右坐愿为佳游风生白苹日映丹浦披揺靃霏则花飞镜中虚涵峥嵘而山在海底入门而未辨金谷问地而不言河阳况春醖已清家园可摘饮尽落景劝无后时忆戴而乘舆自来知钟而听弦立应此李公推心之分也礼曰发虑以宪语云从吾所好虑以观进好无思邪而公智周未兆根据有益上符性命之理下从耳目之玩举一物而庶美集得不谓之难哉韩康隠名徒尽职者羊叔相遗吾无闲然对诸人之意用观赋物之作予乃僚也敢无述乎
　　于邵字相门京兆万年人天寳末第进士尝为巴州刺史嵗饥部獠乱薄城下邵励兵拒战且遣使谕晓獠丐降邵儒服出贼见皆拜即引去拜谏议大夫知制诰进礼部侍郎朝有大典册必出其手为三司使治狱失德宗防又与陆贽不平官屡踬卒然史称其孝弟有行晚涂益脩洁云
　　送吉州杜司户审言序【陈子昻】
　　嗟夫德则有邻才不必贵昔有耕于岩石而名动京师词感帝王乃位卑武骑夫岂不遭昌运哉盖时命不齐竒偶有数当用贤之世贾谊窜于长沙居好文之朝崔骃放于辽海况大圣提象羣臣守规杜司户炳灵翰林研机策府有重名于天下而独秀于朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘合絶唱之音人皆寡和羣公爱祢衡之俊留在京师天子以桓谭之非谪居外郡苍龙阉茂扁舟入吴告别千秋之庭囘棹五湖之曲朝廷相送驻旌盖于城隅之子孤游淼风防于天际白云自出苍梧渐逺帝台半隠坐隔丹霄巴山一望魂断渌水于是邀白日籍青苹追潇湘之游寄洞庭之乐吴歈楚舞右琴左壶将以缓燕客之心慰越人之思杜君乃挟琴起舞抗首髙歌哀皓首而未过恐青春之蹉跎且欲携幽兰结芳桂饮石泉以明节咏商山以卒嵗返耕饵术吾将老焉羣公嘉之赋诗以赠凡四十五人具题爵里合纪
　　审言字必简襄阳人擢进士累迁洛阳丞恃才傲世坐事贬吉州司户参军司马周季重司户郭若讷构其罪系狱将杀之审言子并年十三刺杀季重左右杀并审言免官武后召授著作佐郎神龙初坐交二张流峰州入为国子监主簿脩文馆直学士卒且死谓宋之问等我在久压公等今且死大慰但恨不见替人
　　别冀侍御崔司议序【陈子昻】
　　朝廷欢娱山林幽晦思魏阙魂已九飞饮岷江情复三乐进不忘匡救于国退不惭无闻在林冀侍御崔司议至公至平许我以语默于是矣夫达则以公济天下穷则以大道理身嗟乎子昻岂敢负古人哉蜀国酒醨无以娱客至于挟清琴登髙山白云在天清江极目可以散孤愤可以游太清为一世之逸人寄千里之道友吾欲不谢于崔冀二公矣所恨酒未醉琴方清王事靡盬驿骑遄逺不尽平原十日之饮又谢叔度累日之欢云山悠悠叹不及也载想房陆毕子为轩冕之人不知蜀山有云巴水可涉睽阔良防我心惄然请以此酣寄谢诸子为巴山别引也陈子昻醉词曰有道君匡国无闷予在林白云峨嵋上嵗晚来相寻
　　登蓟城西北楼送崔著作入都序【陈子昻】
　　仆尝倦游伤别久矣况登楼逺国衔酒故人愤胡孽之侵边从王师之出塞元戎按甲方割鲜卑之垒天子赐书且有相君之召而崔侯佩剑即谒承明羣公负戈方絶大漠燕山北望辽海东浮云台与碣馆天殊亭障共衣冠地隔抚剑向道长謡増叹以身许国我则当仁论道匡君子思报主仲冬寒苦幽朔初平苍茫天兵之气防灭戍云之色白羽一指可扫丸都赤墀九重行欣防乐心期我愿斯遂君心共有策勳饮至方同廊庙之欢偃霸櫜弓借尔文儒之首蓟丘故事可以赠言同赋登蓟楼送崔子云尔
　　秋日登洪府滕王阁饯别序【王勃】
　　豫章故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射牛斗之墟人杰地灵徐孺下陈蕃之榻雄州雾列俊采星驰台隍枕夷夏之交賔主尽东南之美都督阎公之雅望棨防遥临宇文新州之懿范襜帷暂驻十旬休假胜友如云千里逢迎髙朋满座腾蛟起鳯孟学士之词宗紫电青霜王将军之武库家君作宰路出名区童子何知躬逢胜饯时唯九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得仙人之旧馆层台耸翠上出重霄飞阁流丹下临无地鹤汀鳬渚穷岛屿之萦回桂殿兰宫列冈峦之体势披绣闼俯雕甍山原旷其盈视川泽纡其骇瞩闾阎扑地钟鸣鼎食之家舸舰弥津青雀黄龙之轴云消雨霁彩彻区明落霞与孤鹜齐飞秋水共长天一色渔舟唱晚响穷彭蠡之濵鴈阵惊寒声断衡阳之浦遥吟甫畅逸兴遄飞爽籁发而清风生纎歌凝而白云遏睢园緑竹气凌彭泽之罇邺水朱华光照临川之笔四美具二难并穷睇盻于中天极娱游于暇日天髙地逈觉宇宙之无穷兴尽悲来识盈虚之有数望长安于日下指吴防于云闲地势极而南溟深天柱髙而北辰逺闗山难越谁悲失路之人萍水相逢尽是他乡之客怀帝阍而不见奉宣室以何年嗟乎时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子见机达人知命老当益壮宁移白首之心穷且益坚不坠青云之志酌贪泉而觉爽处涸辙以犹欢北海虽赊扶揺可接东隅已逝桑榆非晚孟尝高洁空余报国之情阮籍猖狂岂效穷途之哭勃三尺微命一介书生无路请缨等终军之弱冠有怀投笔爱宗慤之长风舍簪笏于百龄奉晨昏于万里非谢家之寳树接孟氏之芳邻他日趋庭叨陪鲤对今兹捧袂喜托龙门杨意不逢抚凌云而自惜钟期既遇奏流水以何惭呜呼胜地不常盛筵难再兰亭已矣梓泽丘墟临别赠言幸承恩于伟饯登髙作赋是所望于羣公敢竭鄙怀恭疏短引一言均赋四韵俱成请洒潘江各倾陆海云尔
　　勃省父于交阯道出钟陵都督大宴滕王阁宿命其壻作序以夸客遍请客莫敢当至勃慨然不辞都督遣吏伺其文辄报一再报语益竒乃矍然曰天才也极欢罢
　　杨用脩云萧明与王僧辩书霜戈电防无非武库之兵龙甲犀渠皆是云台之仗王勃滕王阁序紫电清霜王将军之武库正用此事以十四嵗之童子胸中万巻千载之下宿儒犹不能知其出处岂非间世竒才使勃与韩杜并世对毫恐地上老骥不能追云中俊鹘后生之嗤防流传妄哉
　　滕王名元婴髙祖最少子也初为金州刺史骄纵失度髙宗以书切责之迁洪州都督官属妻美者绐为妃召逼私之尝为典籖崔简妻慢骂以履抵其面血流乃免帝尝赐诸王防以元婴及蒋王贪但下书曰滕叔蒋弟不须赐给麻二车助为钱缗今人读子安退之记序想见江山之胜而不知阁中帝子之丑乃尔
　　秋日饯别序【王勃】
　　黯然别之销魂悲哉秋之为气人之情也伤如之何极野苍茫白露凉风之八月穷途萧索青山白云之万里奏鸣琴则离鹍别鹤惊岐路之悲心来胜地则时雨凉风助他乡之旅思琴书人物冀部闗西去马归轩云间日下杨学士天璞自然地灵无对二十八宿禀太微之一星六十四爻受乾坤之两卦论其器宇沧海添江汉之波序其文章圃积烟霞之气几神之外犹是卿云陶铸之余尚同稽阮接光仪于促席直覩明月生天响词辩于中筵但觉清风满室悠哉天地含灵有喜愠之容丘也东西怅望有别离之恨烟霞直视龙虵去而泉石空文酒求朋贤俊散而琴歌断门生饯别如北海之郡前髙士将归似东都之门外研精麝墨运思龙章希存宿昔之资去启相思之咏
　　越州李明府宅送萧三还齐州序【王勃】
　　嗟乎不游天下者安知四海之交不涉河梁者岂识别离之恨薜衣松杖琴罇为得意之亲临逺登髙烟霞是赏心之事有梁孝王之下客仆是南河之南孟尝君之上賔子在北山之北幸属一人作寰中之主翛然四皓为方外之臣俱游万物之闲相遇三江之表许度之清风朗月时慰相思王逸少之脩竹茂林屡陪欢宴加以惠而好我携手同行或登吴防而听越吟或下宛委而观禹穴良谈落落金石丝竹之音徽雅智飘飘松栢风云之气状当此时也尝谓连璧无异乡之别断金有好亲之契生平于张范之年齐物于惠庄之嵗三光回薄未殚投分之情四序循环讵尽忘言之道岂期我留子往乐去悲来横咽水而东西绪愁云于南北况乎泣穷途于白首白首非临别之秋嗟岐路于他乡他乡岂送归之地蓐收戒序少昊司辰清风起而城阙寒白露下而江山逺徘徊去鹤将别盖而同飞断续来鸿共离舟而俱泛古人道别动便经年今我言离防当何日山巨源之风猷令望善佐朝廷嵇叔夜之潦倒麤疎甘从草泽行当山中攀桂往往思仁野外纫兰时时佩德人非桃李岂得无言子悦箫韶当须振响勉酌伤离之酒具陈感别之辞各赋一言俱题六韵
　　秋晚入洛于毕公宅别道王宴序【王勃】
　　下官才不旷俗宠不动时充皇王之万姓预乾坤之一物早师周礼偶爱儒宗晚读老庄动谐真性进非干物自疎朝市之机退不邀荣谁识王侯之贵散琴樽于北阜喜耕凿于东陂野老披荷暂辞幽防山人卖药忽至神州惊帝室之威灵伟皇居之壮丽朝游魏阙见轩冕于南宫暮宿灵台闻弦歌于北里交情独放已厌人闲野性时违少留都下道王以天孙之重分曲阜之新基毕公以帝室之华拥平阳之旧馆迹尘钟鼎思在江湖居荣命于中朝接风期于下走緑縢朱绂且混以萝裳列榭崇轩坐均于蓬户賔主由其莫辨语黙于是同归终太王之乐善备将军之揖客是日也云繁雨骤气爽风驰髙秋九月王畿千里髙扃向术似元礼之龙门甲第临衢有当时之驿骑英王入座牢醴还陈髙士临筵樵苏不爨是非双遣自然天地之闲荣贱两忘何必山林之下谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晚鶢鶋始望不及牲牢麋鹿长怀非忘林薮先生负局倦城市之尘埃游子横琴忆汀洲之杜若况乎迹不皆遂时不再来属宸驾之方旋值羣公之毕从洛城风景此防无期戚里笙竽浮懽易尽仰云霞而道意舍尘事而论心夏仲御之浮舟愿乘春水张季鹰之命驾思动秋风策藜杖而非遥勑柴车之有日青溪数曲幽人长往白云万里帝乡难见安贞抱朴已甘心于下走全忠履道是所望于羣公倘心迹克谐去留咸遂庙堂多暇返身沧海之隅轩冕可辞回首箕山之路寻赤松而见及泛黄菊以相从虽源水桃花时时失路而幽山桂树往往逢人庶公子之来游幸王孙之毕至茅君待客自有金坛王烈迎賔还开石架惟恐一丘风月侣山水而忘年三径蓬蒿待公卿之来日对光阴之易晚惜云雾之难披羣公叶县鳬飞入朝廷而不出下走辽川鹤去谢城阙而依然敢抒重襟爰疏短引式命离前之笔希存别后之资凡我故人其辞云尔
　　道王元庆髙祖子髙宗时歴滑州刺史以治绩闻数蒙褒赐迁徐沁衞三州刺史事母谨及丧请躬脩坟墓不听薨諡曰孝
　　还冀州别洛下知己序【王勃】
　　东西南北丘也何从寒暑阴阳时哉不与河阳古树无复残花合浦寒烟空惊坠叶王生卖药入天子之中都夏统乘舟属羣公之大防风烟匝地车马如龙钟鼓沸天美人似玉芳筵交映旁徼豹象之胎华馔重开直报蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂坂而迂回入邙山而北走何年风月三山沧海之春何处风花一曲青溪之路賔鸿逐暖孤飞万里之中仙鹤随云直去千年之后悲夫光阴难再子卿殷勤于少卿风景不殊赵北相望于洛北鸳鸯雅什俱为赠别之资鹦鹉竒杯共尽忘忧之酒
　　袁侍御席饯永昌独孤少府序【宋之问】
　　春其暮兮劳志士之幽叹友其行矣结吾徒之逺悲岂不以时物华嵗好事者赏而不足名流才子相欢者怀而不见河南独孤册风仪松竹词赋云泉清义多南史之才选署半北部之尉袁侍御风霜利器金石宏材执宪称柱下之雄礼士采域中之俊尔乃撰辰开宴考地疏筵落花覆沼悬藤扫砌竹林以清气娱賔兰畹以芳心爱客环坐三尺起君子之风祖道百壶酌贤人之酒去留交轸舞咏相喧管召鱼乐杯薫鸎醉此时奚怨盛集无何是日增悲韶芳亦尽啼乌送晚遥栖御史之林斑马嘶归近送舍人之驿夫登髙动咏赠逺形言岂鄙怀之庶几乃羣公之事业盍请离唱用贵洛阳之纸焉人采一言各题四韵
　　秋夜送孟赞府兄还都序【李白】
　　夫士有饰危冠佩长剑扬眉吐语激昻青云者莫不夸炫意气托交王侯若告之急难乃十失八九我义兄孟子则不然耶道合而襟期暗亲志乖而肝胆楚越鸿骞鳯立不循常流孔明披书每观于大畧少君读易时作于小文四方贤豪然景慕虽长不满七尺而心雄万夫至于酒情中酣天机俊发则谈笑满席风云动人非嵩丘之精何以及此白以弱植早饮香名况亲承光辉恩甚华萼他乡此别谁无恨耶时林风吹霜散下秋草海鴈嘶月孤鹤翔云惊魂动骨戛瑟涕流抗乎缅迈伤如之何请各赋诗以宠岐路
　　冬夜于随州紫阳先生餐霞楼送烟子元演隠仙城山序【李白】
　　吾与霞子元丹烟子元演气激道合结神僊交殊身同心誓老云海不可夺也歴考天下周求名山入神农之故乡得胡公之精宇胡公身掲日月心飞蓬莱起餐霞之孤楼链吸景之精气延我数子髙谈混元金书玉诀尽在此矣白乃语及形胜紫阳因大夸其僊城元侯闻之乘兴将往别酒寒酌醉青田而少留梦魂晓飞渡緑水以先去吾不凝滞于物与时推移出则以平交王侯遁则以俯视巢许朱绂狎我緑萝未归恨不得同栖烟林对坐松月有所感叹然铭契谭石乘春当来且抱琴卧花髙枕相待以宠别赋而赠之
　　奉饯十七翁二十四翁寻桃源序【李白】
　　昔祖龙灭古道威严刑煎熬生人若坠大火三坟五典散为寒灰筑长城起阿房并诸侯杀豪俊自谓功髙羲皇国可万世思欲凌云气求仙人登封太山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海桃源之避世者可谓超升先觉夫指鹿之俦连颈而同死非吾党之谓乎二翁躭老氏之言继少卿之作文以述大雅道以通至精巻舒天地之心脱落神仙之境武陵遗迹可得而窥焉问津利往水引渔者花藏仙谿春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行笑谢人世阡陌未改古人依然白云何时而来归青山一去而谁往诸公赋桃源以美之
　　送鼂监还日本国序【王维】
　　舜觐羣后有苗不格禹会诸侯防风后至动干戚之舞兴斧钺之诛乃贡九牧之金始颁五瑞之玉我开元天地大寳圣文神武应道皇帝大道之行先天布化乾元广运涵育无垠若华为东道之标戴胜为西门之候岂甘心于卭杖非徴贡于苞茅亦犹呼韩来朝舍于蒲萄之馆昆弥遣使报以蛟龙之锦牺牲玉帛以将厚意服食器用不寳逺物百神受职五老吿期况乎戴髪含齿得不稽颡屈膝海东诸国日本为大服圣人之训有君子之风正朔本乎夏时衣裳同乎汉制歴嵗方达继旧好于行人滔天无涯贡方物于天子同仪加等位在王侯之先掌次改观不居蛮夷之邸我无尔诈尔无我虞彼以好来废闗弛禁上敷文教虚至实归故人民杂居往来如市朝司马结髪游圣负笈辞亲问礼于老学诗于子夏鲁偕车马孔丘遂适于宗周郑献缟衣季札始通于上国名成太学官至客卿必齐之姜不归娶于髙国在楚犹晋亦何独于由余游宦三年愿以君羮遗母不居一国欲其昼锦还乡庄舄既显而思归闗羽报恩而终去于是稽首北阙里足东辕箧命赐之衣怀敬问之诏金简玉字传道经于絶域之人方鼎彞樽致分器于异姓之国琅琊台上逈望龙门碣石馆前敻然鸟逝鲸鱼喷浪则万里倒回鹢首乘云则八风却走扶桑若荠郁岛如萍沃白日而簸三山浮苍天而吞九域黄雀之风动地黒蜃之气成云淼不知其所之何相思之可寄嘻去帝乡之故旧谒本朝之君臣咏七子之诗佩两国之印恢我王度谕彼蕃臣三寸犹在乐毅辞燕而未老十年在外信陵归魏而逾尊
　　摩诘集有送秘书鼂监还日本诗云积水不可极安知沧海东九州何处逺万里若乘风向国惟看日归防但信风鼇身映天黑鱼眼射波红独树扶桑外主人孤岛中别离方异域音信若为通此诗可与序竞美并附于此
　　送建州赵使君序【权德舆】
　　予嘉赵侯者在京下十余年禄甚薄而心甚泰操利权熏灼可以頥指变化者赵侯顾不游其津退然自得鄙夫识之曰斯可以为君子矣今兹以兰台郎满嵗佩二千石印绶受明天子面命牧兹建人为仁由已斯亦不细是邦为东闽剧地故相安平穆公尝理焉穆公予之戴侯也故能言之当孝文避狄时巡之际移书四方词义愤切宻疏奔问请以州师赴蹈凡穆公所以彰大名操大政者皆建之为也赵侯于斯时实为从事賔榻虚左得之甚懽凡赵侯所以令声籍甚四征交辟者由穆公发之也今日幢盖昔时山川存问遗老凄凉故事至止之日情何可言属者状往行于考功易嘉名于博士斯亦士君子尽诚于所奉其可诬耶顷予忝职西垣殆将十嵗草列郡命过于百数每发缄含毫未尝不惕然慎重以其四封之内性命所系故也或叹赵侯官尚屈而地颇逺予以为不然昔孔门诸生以蒲莒单父著称况诸侯之贵乎东汉循吏以交阯九真报政况建溪之迩乎则赵侯旟轼之间猛鸷飞伏劳徕所及鳏孤乐康陟明善价如建瓴水虽欲勇退如止其可得乎南辕计日祭軷即路白昼美景如归故乡行矣赵侯当以书札为念也
　　送韦起居老舅假满归嵩阳旧居序【权德舆】
　　九年正月左史韦公移疾既逾时左曹以闻得请当免遂以角巾野服如东周旧山中朝延搢绅先生之徒车毂击于通馗觞酒交于竹林执其衣袪惜乎分阴晦屡移其欢不厌或发于歌咏以将厚意外孙权德舆序而言曰大凡士之生世有二道焉其出也宣其功绪播其利泽纳忠服劳以服天下其处也味道之腴与古为徒休影息迹以闲身世不如是者细则牵于利欲大则囿于得丧识真者羞之公之先扶阳始以丞相致仕为西汉盛典逍遥以安车不屈为北朝外臣至是左史又能伸其志以其世嘉遯德风盛乎一门况吾君用大和理万物动者静者各遂其方则陈力以致用洁身以教其利一也故左史得以聪明为骈枝以名声为纒缴无耗气无焚和退然葆真独与道往鸥鸟不动家人忘贫是行也朶頥者知惧矣出车家林挥手青门拥途而祖者唯恐不及合欢也忘印绂之轻重陈诗也无章句之约束放言无择造适则笑行觞无算既醉而罢亏成彼是曾不得栖于念虑之中而惠风闲云飘拂左右动用视听无非大方推是类而广之则泛清伊陟嵩丘又可知也小生无以为赠谨序其所以然附于编德舆诗云威鳯翔紫氛孤云出寥天竒彩与幽姿缥缈皆自然尝闻陶唐氏亦有巢许全以兹耸风俗岂必效羁牵大君遂羣方左史蹈前贤振衣去朝市赐告归林泉滑和固难久循性得所便有名皆畏途无事乃真筌旧壑穷杳窱新潭漾沦涟岩花落又开山月缺复圆轻策逗萝迳幅巾凌翠烟机闲鱼鸟狎体和芝术鲜四皓本避难二疏犹待年况今寰海清复此鬓髪顾惭缨上尘未絶区中縁齐竽终自退心寄嵩峰巅　韦起居他无可考权公称为舅又自称外孙而权母自姓李或其祖母舅也
　　送友人游蜀序【吕温】
　　始吾挹至源之貌若陇底积雪耸寒木于云谿次吾览至源之文若骊龙追走弄明月于泉窟末吾听至源之论若泰山欲雨倒云气于沧溟如其貌可以振肃周行如其文可以光润石渠如其论可以感动宣室而沦荡江海垂二十年则不知天所以生之之意贞元甲乙嵗以亲故劝勉来游京师时然后言无辨以动众乐然后笑无欢以接物义然后取无食以宁居慨然悔之决策长往因登紫阁峰而指曰西南青防色连岷峨吾行何归山尽则住翌日告别于友人太原王运顾谓予曰髙云出岫无时雨之防与风悠扬转逺而散若至源者其犹云耶盍亦赠之序予和汝
　　东山记【张説】
　　兵部尚书同中书门下三品脩文馆大学士韦公体含真静思叶幽旷虽翊亮廊庙而缅怀林薮东山之曲有别业焉岚气入野榛烟出谷石潭竹防松斋药畹虹泉电射云木虚吟惚恍疑梦间闗忘术兹所谓丘壑夔龙衣冠巢许幸温泉之嵗也皇上闻而赏之乃命掌舍设帟金吾划次太官载酒奉常抱乐停舆辇于青霭伫翚防于紫氛百神朝于谷口千官饮乎池上缇骑环山朱斾焰野纵观空巷途歌传壑是日即席拜公逍遥公名其居曰清虚原幽栖谷景移乐极天子赋诗王后帝女宫嫔邦媛歌焉和焉以宠德也加以中宫敦序谓我诸兄引内子于重幄见儿童于行殿家人之礼优棠棣之诗作于是实其筐筥下以昭忠信之献贲其束帛上以示慈惠之恩朝野欢并君臣义洽夫飞翠华歴茨岭至道之主也纡紫绶期赤松素履之辅也千载一时难乎此遇故两曜合舍众星聚德雅道光华髙风久塞寒谷煦景窍崖润色猗欤盛事振古未有篆之石贻代厥后
　　王建逍遥谿诗云逍遥公在此徘徊帝改谿名起石台车马到春常借问子孙因选暂归来稀疎野树人移折零落蕉花雨打开无主青山何所直买供官税不如灰观此记再观此诗令人有沧桑之感
　　兰谿县灵隠寺东峰新亭记【冯宿】
　　东阳实防稽西部之郡兰谿实东阳西鄙之邑嵗在戊寅天官署洪君少卿以为之宰君之始至则用信待物用勤集事信故人洽勤故公济未期而其政成后三年夏六月余过其邑洪君导余以邑之胜赏于是乎有东峰亭之游背城之闉半里而近初届佛刹刹之上方而亭在焉松门盖空石道如带足倦累息然后造夫极焉向之池隍馆宇之多旗亭阛阓之喧途道往来之众簿书鞅掌之繁顾步之余忽焉如失但山风飗飗岭云峩峩飞轩凭虚洞壑在下向背殊状昏明易色指遥青而防黛者问之则曰某山某岩某林某墅指逺白而曳练者问之则曰某洲某渚某湫某塘髙深互呈心目相竞飘若象外意其幻成余既谐其私爰究其本先是邑微登攀游观之所洪君曾是挈俸钱二万经斯营斯因地于山因材于林因工于子来因时于农隙又何易也崇山濬谷佳境胜槩绵世伏匿一朝发朗又何能也君在建中兴元之闲为江南西道节度曹王所知时方兴军职压冦境供亿仓卒赋平人和王实赖之故御史大夫郑滑节度卢公羣与君尝同僚每号之曰精金百链良骥千里诚矣然则是邑之理兹亭之胜于君之分不为难能夫播芳尘而鼓余波者非文莫可遂揽笔为记刋于石而附诸地志焉
　　冯宿字拱之婺州东阳人歴工刑二部侍郎封长乐县公擢东川节度使卒諡曰懿刘蕡以对策忤时宿与贾餗等为考官畏避不敢闻
　　易州台记【李德裕】
　　昔武王顺天应人奄有周室邵公受命作伯宅兹燕土列分冀为幽之都专受脤执燔之命于是建宗庙立城市分器辑其邦家筑台观乎云物则候台之建允或在兹初具版干陈畚锸书丈尺糗粮之数度髙平逺近之差奔命子来执用林聚约之阁阁荷锸而云阴数重筑之登登相杵而雷响四合成之不日郁兮崇山将中天以悬居岂承露以特立然后分保章以典之命日者以觇之使八风不奸五云式序人无凶札夭瘥之疾国絶丧荒水旱之沴凡若是者数百年至六国糜沸九州剖昭王能破齐抗赵云在朔则二至二分之占五纪五纬之数虽少没振未大灭裂及秦有华戎汉封郡县析木空闻于分野甘棠己尽于剪伐则防祲之仪扫地都尽廊庑旅乎荆棘阶阯穴其狐兔自我唐再造区夏大分岳牧使镇天子之邦不同诸侯之郡遂及陈迹以作新台既无占候之事共为宴乐之所虽山节藻棁礼不僣于大夫而刻桷丹楹诚终惭乎君子代为故事人无闲言洎我良牧郭公博采旧史发挥新意文物大备惩劝可观公名明肃字晋容太原郡人也监门将军之孙御史大夫之子缵戎余庆克荷明德灵源与天地争长广度与江湖比量故能受明主之诏剖太守之符泽从云游心入水净俗变于道礼贤存拥篲之风人歌其德听讼拟坐棠之化幸三年而政教已成虽一日而墙宇必葺以为先王议事理不忘本君子怀德人惟求旧况候台易之古台也壮址仍存昭王燕之贤王也盛德不泯欲观古人之象至止可以肃肃如享太牢之味登之可以熈熈遂于台之外壁列剧辛乐毅焉以为道者万物之奥天地之禅六度之门寂灭之义施之于国则富证之于人则夀况守道者必严之于吸风饮露安禅者必释之于息照防境乃于台之内壁图桑门晏坐焉以为孝者德之本总人百行贞者事之干为干四德至天则风雨以时比竹而霜霰不变庐于墓有田氏之子安其室有王章之妻生芝草于大隧之前是加一等咏栢舟在中河之侧乃无贰事复于其次为绕坟荐鲤焉俾观者如堵览之骇目激懦夫烈士之节警贞女孝子之心岂徒压百雉之崇墉架九鸟之峻堞轩榭窈窕松栁阴映幽室纳寒谷之气炎天下霜画梁对霁雨之辉晴虹射日夫如是则登之不假赠扇北风其凉视之不待褰帏太山如岂比夫逐荆台遂为流遁画麟阁不有姓名者哉别驾彭城刘公循忠从政以贤方协海沂之咏司马清河张公瓒食禄以德爰光中外之游咸秉济代之材以成考室之美虽二公化有无穷之令闻终三后协心树不朽之丕构德裕邑人也实寡闻见拔薤投水德未半于任棠筑台置金礼何多于郭隗敢不传美以为实録藏于屋壁诚有愧于家书勒于碑版庶无惭于台记时建崇学之嵗秋八月旬有九日其从事参佐等学富今古材堪经济虽怀坐啸之功未展摩天之力并勒石于后以克永代
　　绛岩湖记【樊珣】
　　句容西南二十三里曰赤山天寳中改为绛岩山以文变质也山外周流厥有湖塘旧址考于前志则曰吴人创之梁人通之矣洎金火有变积为习坎灌莽之所我唐麟德嵗邑宰杨嘉延亦綦前服利农为名虽迹于传闻而事斯茫昧杨氏之后今余百年实滋菰蒲莫植粳稻剥极则贲俟能而伸大厯十二纪县大夫兼大理司直太原王公昕能苏罢人且易弊俗临湖而叹以欲从人吟使臣之清风酌良牧之髙课将图永逸匪顾暂劳因察其地形访以舆诵谋始作则定徒撰工月在休农云其荷锸周匝百顷蓄为湖塘置两斗门用以为节旱暵则决而全注霖潦则潴而不流收功济时道甚明逺开田万顷赡户九乡洎成奥区颇无凶嵗鱼稻之盛公实为之晋叔敖芍陂能张楚国史起漳水竟富魏邦秦称郑国汉歌邵杜皆谓是也每商羊罢舞龙见而雩比屋有忧于销铄连阡莫覩于耘耨我则黛波奫沦白鸟飞灭下洞庭之鳬鴈泳中流之鳣鲔横塘之右构为新亭芬其芰荷树以杞栁杨楚江岭憧憧是途行李实获于荫庥歌咏或借于观览懿乎哉君子之用心也孰愈崇其岛榭侈以林堂此而莫文翰墨奚述
　　宋书谢灵运传论【沈约】
　　史臣曰民禀天地之灵含五常之德刚柔迭用喜愠分情夫志动于中则歌咏外发六义所因四始攸系升降讴謡纷披风什虽虞夏以前遗文不覩禀气怀灵理无或异然则歌咏所兴宜自生民始也周室既衰风流弥着屈平宋玉导清源于前贾谊相如振芳尘于后英辞润金石髙义薄云天自兹以降情志愈广王褒刘向杨班崔蔡之徒异轨同奔递相师祖虽清辞丽曲时发乎篇而芜音累气固亦多矣若夫平子艳发文以情变絶唱髙踪久无嗣响至于建安曹氏基命三祖陈王咸蓄盛藻甫乃以情纬物以文被质自汉至魏四百余年辞人才子文体三变相如工为形似之言二班长于情理之说子建仲宣以气质为体并标能擅美独映当时是以一世之士各相慕习原其飚流所始莫不同祖风骚徒以赏好异情故意制相说降及元康潘陆特秀律异班贾体变曹王缛防星稠繁文绮合缀平台之逸响采南皮之髙韵遗风余烈事极江右在晋中兴风独扇为学穷于柱下博物止乎七篇驰骋文辞义殚于此自建武暨于义熈歴载将百虽比响聨辞波属云委莫不寄言上德托意珠遒丽之辞无闻焉耳仲文始革孙许之风叔源大变太乙之气爰逮宋氏顔谢腾声灵运之兴防标举延年之体裁明宻并方轨前秀垂范后昆若夫数袵论心商前藻工拙之数如有可言夫五色相宣八音协畅由乎黄律吕各适物宜欲使宫羽相变低昻舛节若前有浮声则后须切响一简之内音韵尽殊两句之中轻重悉异妙达此防始可言文至于先士茂制讽髙歴赏子建函京之作仲宣灞防之篇子荆零雨之章正长朔风之句并直举胸情非傍诗史正以音律调韵取髙前式自灵均以来多歴年代虽文体稍精而此秘未覩至于髙言妙句音韵天成皆暗于理合匪由思至张蔡曹王曾无先觉潘陆顔谢去之弥逺世之知音者有以得之此言非谬如曰不然请待来哲约既为此论吴郡陆厥遗书大率谓歴代众贤似不都闇此处约答曰宫商之声有五文字之别累万以累万之繁配五声之约髙下低昻非思力所学又非止若斯而已十字之文颠倒相配字不过十巧歴已不能尽何况复过于此者乎灵均以来未经用之于怀抱固无从得其髣髴矣若斯之妙而圣人不尚何耶此盖曲折声韵之巧无当于训义非圣哲言之所急也自古词人岂不知宫羽之殊商徴之别而其中参差变动所昧实多鄙意所谓此秘未覩者也若以文章之音韵同管弦之声曲美恶妍媸不得顿相乖反譬犹子野操曲安得忽有阐缓失调之声以洛神比陈思他赋有似异手之作故知天机启则律吕自调六情滞则音律顿舛也士衡虽云焕若缛锦宁有濯色江波其中复有一片是衞文之服此则陆生之言即复不尽者矣韵与不韵复有精粗轮扁不能言之老夫亦不辨尽
　　后妃传论【晋书】
　　夫乾坤定位男女流形伉俪之义同归贵贱之名异等若乃作配皇极齐体紫宸象玉牀之连后星喻金波之合羲璧爰自夐古是谓元妃降及中年乃称王后四人并列光于帝喾之名二妃同降着彼有虞之典夏商以上六宫之制其详靡得而闻焉姬刘以降五翟之规其事可畧而言矣周礼天子立一后三夫人九嫔二十七世妇八十一御妻以听王者内政故婚义曰天子之与后如日之与月阴之与阳由斯而谭其所从来逺矣故能母仪天防助宣王化德均载物比大坤维宗庙歆其荐羞穹壤俟其交泰是以哲王垂宪尤重造舟之礼诗人立言先防葛覃之训后烛流景所以裁其宴私房乐希声是用节其容止履端正本抑斯之谓欤若乃聘纳有方防闲有礼肃尊仪而脩四德体柔范而六义阴教洽于宫闱淑誉腾于区域则云入户上帝锡母萌之符黄神降徴坤灵赞夀丘之道终能鼎祚惟永嗣克昌至若俪极亏闲凴天作孽倒裳衣于袵席感朓侧于望则龙漦结衅宗周鞠为黍苗鷰尾挺灾隆汉坠其枌社矣自曹刘内主位以色登甄卫之家荣非德举滛荒挺性蔑西郊之礼容婉娈含辞作南国之竒态诐谒由斯外入秽德于是内宣椒掖播晨牝之风兰殿絶河睢之响永言彤史大练之范逾微缅视青蒲脱珥之猷替矣晋承其末与世汚隆宣皇创基功而道屈穆后一善勣侔于十乱洎乎太祖始亲选良家既而帝掩纨扇躬行请托后采长白实彰妬忌之情贾纳短青竟践覆亡之辙得失遗迹焕在绨缃兴灭所由义同画一故列其本事以为后妃传云
　　嵇康诸人传论【晋书】
　　史臣曰夫学非常道则物靡不通理有忘言则在情斯遣其进也抚俗同尘不居名利其退也餐和履顺以保天真若乃一其本源体无为之用分其华叶开寓言之道是以伯阳垂范鸣谦置式欲崇诸已先下于人犹大乐无声而跄鸾斯应者也庄生放达其防而驰辩无穷弃彼荣华则俯轻爵位坏其道术则顾蔑至公舐痔兼车鸣鸢吝腐以兹自口于焉翫物殊异虚舟有同攘臂嵇阮竹林之防刘毕芳樽之友驰骋庄门排登李室若夫仪天布宪百官从轨经礼之外弃而不存是以帝尧纵许由于埃之表光武舍子陵于潺湲之濑松萝低举用以优贤岩水澄华兹焉赐隠臣行厥志主有嘉名至于嵇康遗巨源之书阮氏创先生之传军谘散髪吏部盗樽岂以世疾名流兹焉自垢临锻灶而不回登广武而长叹则嵇琴絶响阮气徒存通其旁径必雕风俗召以效官居然尸素轨躅之外或有可观者焉咸能符契情灵各敦终始怆神交于晚笛或相思而动驾史臣是以拾其遗事附于篇云
　　辨宗论【録一则　谢灵运】
　　维三问答云由教而信则有日进之功非渐所明则无入照之分夫尊教而推宗者虽不永用当推之时岂可不蹔令无耶若讦其蹔合犹自贤于不合非渐如何三答蹔者假也真者常也假知无常常知无假今岂可以假知之蹔而侵常知之真哉今渐合贤于不合诚如来言窃有微证巫臣谏庄王之言物赊于已故理为情先及纳夏姬之时已交于物故情居理上情理云互物已相倾亦中智之率任也若以谏日为悟岂容纳时之惑耶且南为圣也北为愚也背北向南非停北之谓向南背北非至南之称然向南可以至南背北非是停北非是停北故愚可去矣可以至南故悟可得矣
　　晋宋诸公以骈耦谈理中多微言如明集所载以非所急故不尽録存此一脔可以知鼎味矣
　　辨命论【刘峻】
　　主上尝与诸名贤言及管辂叹其有竒才而位不达时有在赤墀之下豫闻斯议归以告余余谓士之穷达无非命也故谨述天防因言其致云尔
　　臣观管辂天才英伟珪璋特秀寔海内之名杰岂日者卜祝之流乎而官止少府丞年终四十八天之报施何其寡欤然髙才而无贵仕饕餐而居大位自古所叹焉独公明而己哉故性命之道穷通之数天阏纷纶莫知其辨仲任蔽其源子长阐其惑至于褐冠瓮牖必以天有期鼎贵髙门则曰唯人所召譊譊让咋异端俱起萧逺论其本而不畅其流子语其流而未详其本尝试言之曰夫通生万物则谓之道生而无主谓之自然自然者物见其然不知所以然同焉皆得不知所以得鼔动陶铸而不为功庶类混成而非其力生之无亭毒之心死之岂防刘之志坠之深渊非其怒升之霄汉非其悦荡乎大乎万寳以之化确乎纯乎一作而不易化而不易则谓之命命也者自天之命也定于防兆终然不变鬼神莫能预圣哲不能谋触山之力无以抗倒日之诚弗能感短则不可缓之于寸阴长则不可急之于箭漏至德未能逾上智所不免是以放勋之世浩浩襄陵天乙之时焦金流石文公其尾宣尼絶其粮顔回败其丛兰冉耕歌其芣苡夷叔毙淑媛之言子舆困臧仓之诉圣贤且犹若此而况庸庸者乎至乃伍员浮尸于江流三闾沉骸于湘渚贾大夫沮志于长沙冯都尉皓髪于郎署君山鸿渐铩羽仪于髙云敬通鳯起摧迅翮于风次此岂才不足而行有遗哉近世有沛国刘瓛瓛弟璡并一时秀士也瓛则闗西孔子通涉六经循循善诱服膺儒行璡则志烈秋霜心贞昆玉必亭亭髙竦不杂风尘皆毓德于衡门并驰声于天地而宫有微于侍郎位不登于执防相次殂落宗祀无飨因斯两贤以言古则昔之玉质金相英髦秀达皆摈斥于当年韫竒才而莫用候草木以共雕与麋鹿而同死膏涂平原骨填川谷湮灭而无闻者岂可胜道哉此则宰衡之与皂容彭之与殇子倚顿之与黔娄阳文之与敦洽咸得之于自然不假道于才智故曰死生有命富贵在天斯之谓矣然命体周流变化非一或先号而后笑或始吉而终凶或不召自来或因人以济交错纠纷回还倚伏非可以一理徴非可以一涂验而其道微宻寂寥惚慌无形可以见无声可以闻必御物以效灵亦凭人而成象譬天王之冕旒任百官以司职而惑者覩汤武之龙跃谓戡乱在神功闻孔墨之挺生谓英睿擅竒响视彭韩之豹变谓鸷猛致人爵见张桓之朱绂谓明经拾青紫岂知有力者运之而趋乎故言而非命者有六蔽焉尔请陈其梗槩夫靡顔腻理哆噅顣頞形之异也朝秀晨终鹤千嵗年之殊也闻言如响智昬菽麦神之辨也固知三者定乎造化荣辱之境独曰由人是知二五而未识于十其蔽一也龙犀日角帝王之表河目文公侯之相抚镜知其将刑压纽显其膺録星虹枢电昭圣德之符夜哭聚云郁兴王之瑞皆兆发于前期涣汗于后叶若谓驱貔虎奋尺剑入紫微升帝道则未达窈防之情未测神明之数其蔽二也空桑之里变成洪川歴阳之都化为鱼鼈楚师屠汉卒睢河鲠其流秦人坑赵士沸声如雷震火炎昆岳砾石与琬琰俱焚严霜夜零萧艾与芝兰共尽虽游夏之英才伊顔之殆庶焉能抗之哉其蔽三也或曰明月之珠不能无纇夏后之璜不能无考故亭伯死于县长相如卒于园令才非不杰也主非不明也而碎结緑之鸿辉残悬黎之夜色抑尺之量有短哉若然者主父偃公孙对策不升第歴説而不入牧豖淄原见弃州部设令忽如过隙溘死霜露其为诟耻岂崔马之流乎及至开东阁列五鼎电照风行声驰海外宁前愚而后智先非而终是将荣悴有定数天命有至极而谬生妍蚩其蔽四也夫虎啸风驰龙兴云属故重华立而元凯升辛受生而飞防进然则天下善人少恶人多闇主众明君寡而薫莸不同器枭鸾不接翼是使浑敦梼杌踵武于云台之上仲容庭坚耕耘于岩石之下横谓废兴在我无系于天其蔽五也彼戎狄者人面兽心晏安鸩毒以诛杀为道德以蒸报为仁义虽大风立于青丘凿齿奋于华野比于狼戾曾何足喻自金行不竞天地版荡左带沸唇乘间电发遂覆瀍洛倾五都居先王之桑梓窃名号于中县与三皇竞其氓黎五帝角其区宇种落繁炽充牣神州呜呼福善祸滛徒虚言耳岂非否泰相倾盈缩递运而汨之以人其蔽六也然所谓命者死生马贵贱焉贫富焉治乱焉祸福焉此十者天之所赋也愚智善恶此四者人之所行也夫神非舜禹心异朱均才絓中庸在于所习是以素丝无恒黄代起鲍鱼芳兰入而自变故季路学于仲尼厉风霜之节楚穆谋于潘崇成弑逆之祸而商臣之恶盛业光于后嗣仲由之善不能息其结缨斯则邪正由于人吉凶在乎命也或以鬼神害盈皇天辅德故宋公一言法星三徙殷帝自翦千里来云若使善恶无徴未洽斯义且于公髙门以待封严母扫墓以望丧此君子所以自强不息也若使仁而无报奚为脩善立名乎斯迳庭之辞也夫圣人之言显而晦微而婉幽逺而难闻河汉而不测或立教以进庸怠或言命以穷性灵积善余庆立教也鳯鸟不至言命也今以片言辨其要趣何异乎夕死之类而论春秋之变哉且荆昭德音丹云不巻周宣祈雨珪璧斯罄于叟种德不逮勋华之髙延年残犷未甚东陵之酷为善一为恶均而祸福异其流兴废殊其迹荡荡上帝岂如是乎诗云风雨如晦鸡鸣不已故善人为善焉有息哉夫食稻梁进刍豢衣狐貉袭冰纨观窈眇之竒舞听云和之琴瑟此小人之所急非有求而为也脩道德习仁义敦孝悌立忠贞渐礼乐之腴润蹈先生之盛则此君子之所急非有求而为也然则君子居正体道乐天知命明其无可奈何识其不由智力逝而不召来而不距生而不喜死而不慼瑶台夏屋不能悦其神土室编蓬未足忧其虑不充屈于富贵不遑遑于所欲岂有史公董相不遇之文乎王圣俞云辨命论自处以仁义而居天以莽荡彼意谓天道无知吾但自尽耳是犹子目其父曰彼老誖矣共为子职而己而不知其父之末始老誖也广絶交论【刘峻】
　　客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪緼相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言郁郁于兰茝道协胶漆志婉娈于埙箎圣贤以此镂金版而镌盘盂书玉牒而刻钟鼎若乃匠人辍成风之玅巧伯子息流波之雅引范张款款于下泉尹班陶陶于永夕络绎纵横烟霏雨散巧歴所不知心计莫能测而朱益州汨彞叙粤谟训捶直切絶交游比黔首以鹰鹯防人灵于豺虎蒙有猜焉请辨其惑主人听然而笑曰客所谓抚弦徽音未达燥湿变响张罗沮泽不覩鸿雁云飞盖圣人握金镜阐风烈龙骧蠖屈从道污隆日月聨璧赞亹亹之致云飞雷薄显棣华之微防若五音之变化济九成之妙曲此朱生得珠于赤水谟神睿而为言至夫组织仁义琢磨道德欢其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交歴万古而一遇逮叔世民讹狙诈飚起谿谷不能逾其险鬼神无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然利交同源派流则异较言其略有五术焉若其宠钧董石权压梁窦雕刻百工鑪锤万物吐漱兴云雨呼噏下霜露九域耸其风尘四海叠其熏灼靡不望影星奔借响川骛鸡人始唱鹤盖成阴髙门旦开流水接轸皆愿摩顶至踵隳胆抽肠约同要离焚妻子誓徇荆卿湛七族是曰势交其流一也富埒陶白赀巨程罗山擅铜陵家藏金穴出平原而聨骑居里闬而鸣钟则有穷巷之賔绳枢之子冀宵烛之末光邀润屋之微泽鱼贯鳬跃防沓鳞萃分鴈鹜之稻粱霑玉斝之余沥衔恩遇进款诚援青松以示心指白水而旌信是曰贿交其流二也陆大夫防喜西都郭有道人伦东国公卿贵其籍甚搢绅羡其登仙加以敛頥防頞涕唾流沬骋黄马之剧谈纵碧鸡之雄辨叙温燠则寒谷成暄论严苦则春丛零叶飞沈出其顾指崇辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附骐骥之旄端轶归鸿于碣石是曰谈交其流三也阳舒阴惨生民大情忧合欢离品物恒性故鱼以泉涸而喣沬鸟因将死而哀鸣同病相怜缀河上之悲曲恐惧实怀昭谷风之盛典斯则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交其流四也驰骛之伦浇薄之俗无不操权衡秉纤纩衡所以揣其轻重纩所以属其鼻息若衡不能举纩不能飞虽顔冉龙翰鳯雏曾史兰薫雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之搜慝驩兜之掩义南荆之跋扈东陵之巨猾皆为匍匐逶迤折枝舐痔金膏翠羽将其意脂韦便辟导其诚故轮盖所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾粥桓谭譬之于阛阓林囘谕之于甘醴夫寒暑递进盛衰相袭或前荣而后悴或始富而终穷或初存而末亡或古约而今泰循环翻覆汛若波澜此则徇利之情未尝异变化之道不得一由是观之张陈所以凶终萧朱所以隙末断焉可知也而翟公方防然勒门以箴客何所见之晚乎因此五交是生三衅败德殄义禽兽相若一衅也难固易携雠讼所聚二衅也名陷饕餐贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉近世有乐安任昉海内髦杰早绾银黄夙昭民誉遒文丽藻方驾曹王英特俊迈聨横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐辏衣裳云合辎軿击轊坐客恒满蹈其阃阈若升阙里之堂入其奥隅谓登龙门之阪至于顾盻增其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想庄惠之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿草野絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曾无羊舌下泣之仁宁慕郈成分宅之德鸣呼世路崄巇一至于此太行孟门岂曰崭絶是以耿介之士疾其若斯裂裳裹足弃之长骛独立髙山之顶欢与麋鹿同羣皦皦然絶其雰浊诚耻之也诚畏之也
　　昉不事生产既卒诸子不能自振生平旧交莫有收恤次子西华冬月着葛帔练裙道逢刘孝标然矜之曰我当为卿作计乃着此论彭城到溉故与昉为山泽游见其论抵之地终身恨之　按史称昉有盛名游其门者昉必推荐裴子野于昉为从中表独不至昉亦恨焉故不之善观此则到溉辈固为负心而昉于取士之道亦未尽也
　　神思篇【刘勰】
　　古人云形在江海之上心存魏阙之下神思之谓也文之思也其神逺矣故寂然凝虑思接千载悄焉动容貌通万里吟咏之间吐纳珠玉之声眉睫之前巻舒风云之色其思理之致乎故思理为妙神与物游神居胸臆而志气统其关键物沿耳目而辞令管其枢机枢机方通则物无隠貌闗键将塞则神有遯心是以陶钧文思贵在虚静疏瀹五藏澡雪精神积学以储寳酌理以富才研阅以穷照驯致以怿辞然后使解之宰寻声律而定墨独照之匠闚意象而运斤此盖驭文之首术谋篇之大端夫神思方运万涂竞萌规矩虚位刻镂无形登山则情满于山观海则意溢于海我才之多少将与风云而并驱矣方其搦翰气倍辞前暨乎篇成半折心始何则意翻空而易竒言徴实而难巧也是以意授于思言授于意宻则无际疎则千里或理在方寸而求之域表或义在咫尺而思隔山河是以秉心养术无务苦虑含章司契不必劳情也人之禀才迟速异分文之制礼大小殊功相如含笔而腐毫杨雄辍翰而惊梦桓谭疾感于苦思王充气竭于思虑张衡研京以十年左思练都以一纪虽有巨文亦思之缓也淮南崇朝而赋骚枚皋应诏而成赋子建援牍如口诵仲宣举笔似宿构阮瑀据案而制书祢衡当食而草奏虽有短篇亦思之速也若夫骏发之士心总要术敏在虑前应机立断覃思之人情饶岐路鉴在疑后研虑方定机敏故造次而成功虑疑故愈久而致绩难易虽殊并资博练若学浅而空迟才疎而徒速以斯成器未之前闻是以临篇缀虑必有二患理郁者苦贫辞溺者伤乱然则博闻为馈贫之粮贯一为拯乱之药博而能一亦有助乎心力矣若情数诡杂体变迁贸拙辞或孕于巧义庸事或萌于新意视布于麻虽云未费杼轴献功焕然乃珍至于思表纤防文外曲致言所不追笔固知止至精而后阐其妙至变而后通其数伊挚不能言鼎轮扁不能语斤其微矣乎
　　黄文节与王观复书与此相驳而实相发选在委编中可以互观
　　风骨篇【刘勰】
　　诗总六义风冠其首斯乃化感之本源志气之符契也是以怊怅述情必始乎风沉吟铺辞莫先于骨故辞之待骨如体之树骸情之含风犹形之包气结言端直则文骨成焉意气骏爽则文风清焉若丰藻克赡风骨不飞则振采失鲜负声无力是以缀虑裁篇务盈守气刚徤既寔辉光乃新其为文用譬征鸟之使翼也故练于骨者析辞必精深乎风者述情必显捶【朶】字坚而难移结响凝而不滞此风骨之力也若瘠义肥辞繁杂失统则无骨之徴也思不环周索莫乏气则无风之验也昔潘朂锡魏思摹经典羣才韬笔乃其骨髓峻也相如赋仙气号凌云蔚为辞宗乃其风力遒也能鉴斯要可以定文兹术或运无务繁采故魏文称文以气为主气之清浊有体不可力强而致故其论孔融则云体气髙妙论徐干则云时有齐气论刘桢则云时有逸气公干亦云孔氏卓卓信含异气笔墨之性殆不可胜并重气之防也夫翚【辉】翟备色翾【谖】翥百步肌丰而力沉也鹰隼【笋】乏采翰飞戾天骨劲而气猛也文章才力有似于此若风骨乏采则鸷集翰林采乏风骨则雉窜文囿唯藻耀而髙翔固文笔之鸣鳯也若夫镕铸经典之范翔集子史之术洞晓情变曲昭文体然后能孚甲新意雕画竒辞昭体故意新而不乱晓变故辞竒而不黩若骨采未圆风辞未练而跨略旧规驰骛新作虽获巧意危败亦多岂空结竒字纰缪而成轻矣周书云辞尚体要弗惟好异盖防文滥也然文术多门各适所好明者弗授学者弗师于是习华随侈流遁忘反若能确乎正式使文明以徤则风清骨峻篇体光华能研诸虑何逺之有哉
　　杨升庵评左氏论女色曰美而艳美犹骨也艳犹风也文章风骨兼全如女色之美艳两致矣　又云此论发自刘子前无古人徐季海移以评书张彦逺移以评画同此理也　又云引文明以徤尤切明即风也徤即骨也诗有格调格犹骨也调犹风也
　　情采篇【刘勰】
　　圣贤书辞总称文章非采而何夫水性虚而沦漪结木体实而花萼振文附质也虎豹无文则鞹同犬羊犀兕有皮而色资丹漆质待文也若乃综述性灵敷写器象镂心鸟迹之中织辞鱼网之上其为彪炳缛采名矣故立文之道其理有三一曰形文五色是也二曰声文五音是也三曰情文五性是也五色杂而成黼黻五音比而成韶夏五情发而为辞章神理之数也孝经垂典丧言不文故知君子尝言未尝质也老子疾伪故称美言不信而五千精妙则非弃美矣庄周云辩雕万物谓藻饰也韩非云艳采辩说谓绮丽也绮丽以艳说藻饰以辩雕文辞之变于斯极矣研味孝老则知文质附乎性情详览庄韩则见华寔过乎滛侈若择源于泾渭之流按辔于邪正之路亦可以驭文采矣夫铅黛所以饰容而盻倩生于淑姿文采所以饰言而辩丽本于情性故情者文之经辞者理之纬经正而后纬成理定而后辞畅此立文之本源也昔诗人什篇为情而造文辞人赋颂为文而造情何以明其然盖风雅之兴志思蓄愤而吟咏情性以讽其上此为情而造文也诸子之徒心非郁陶茍驰夸饰鬻声钓世此为文而造情也故为情者要约而冩真为文者滛丽而烦滥而后之作者采滥忽真逺弃风雅近师辞赋故体情之制日疎逐文之篇愈盛故有志深轩冕而泛咏皋壤心纒几务而虚述人外真宰弗存翩其反矣夫桃李不言而成蹊有寔存也男子树兰而不芳无其情也夫以草木之微依情待实况乎文章述志为本言与志反文岂足徴是以聨辞结采将欲明经采滥辞诡则心理愈翳固知翠纶桂饵反所以失鱼言隠荣华始谓此也是以衣锦褧衣恶文太章贲象穷白贵乎反本夫能设模以位理拟地以置心心定而后结音理正而后摛藻使文不灭质博不溺心正采耀乎朱蓝间色屏于红紫乃可谓雕琢其章彬彬君子矣
　　升庵评予尝戏云美人未尝不粉黛粉黛未必皆美人竒才未尝不读书读书未必皆竒才又云屈原楚词有疾而呻吟也东方朔以下拟楚词强呻吟而无疾痛者也
　　夸饰篇【刘勰】
　　夫形而上者谓之道形而下者谓之器神道难摹精言不能追其极形器易写壮辞可得喻其真才非短长理自难易耳故自天地以降豫入声貌文辞所被夸饰恒存虽诗书雅言风格训世事必宜广文亦过焉是以言峻则嵩髙极天论狭则河不容舠説多则子孙千亿称少则民靡孑遗襄陵举滔天之目倒戈立漂杵之论辞虽己甚其义无害也且夫鸮音之丑岂有泮林而变好荼味之苦宁以周原而成饴并意深褒赞故义成矫饰大圣所録以垂宪章孟轲所云説诗者不以文害辞不以辞害意也自宋玉景差夸饰始盛相如凭风诡滥愈甚故上林之馆奔星与宛虹入轩从禽之盛飞防与鹪鹩俱获及杨雄甘泉酌其余波语瓌竒则假珍于玉树言峻极则颠坠于鬼神至东都之比目西京之海若验理则理无不验穷饰则饰犹未穷矣又子云校猎鞭宓妃以饟屈原张衡羽猎困防于朔野娈彼洛神既非蝄蜽惟此水怪亦非魑魅而虚用滥形不其疎乎此欲夸其威而其事义暌剌也至如气貌山海体势宫殿嵯峨掲业熠燿焜煌之状光采炜炜而欲然声貌岌岌其将动矣莫不因夸以成状沿饰而得竒也于是后进之才奬气挟声轩翥而欲奋飞腾踯而羞局步辞入炜烨春藻不能程其艳言在萎絶寒谷未足成其凋谈欢则字与笑并论慼则声共泣偕信可以发蕴而飞滞披瞽而骇聋矣然饰穷其要则心声锋起夸过其理则名实两乖若能酌诗书之旷防翦扬马之甚泰使夸而有节饰而不诬亦可谓之懿也
　　【鹪鹩本赋作焦明】
　　物色篇【刘勰】
　　春秋代序阴阳惨舒物色之动心亦揺焉盖阳气萌而驹步阴律凝而丹鸟羞微虫犹或入感四时之动物深矣若夫珪璋挺其惠心英华秀其清气物色相召人谁获安是以献嵗发春悦豫之情畅滔滔孟夏郁陶之心凝天髙气清阴沈之志逺霰雪无垠矜肃之虑深嵗有其物物有其容情以物迁辞以情发一叶且或迎意虫声有足引心况清风与明月同夜白日与春林共朝哉是以诗人感物聨类不穷流连万象之际沈吟视听之区写气图貌既随物以宛转属采附声亦与心而徘徊故灼灼状桃花之鲜依依尽杨栁之貌杲杲为出日之容瀌瀌拟雨雪之状喈喈逐黄鸟之声喓喓学草虫之韵皎日嘒星一言穷理参差沃若两字连形并以少总多情貌无遗矣虽复思经千载将何易夺及离骚代兴触类而长物貌难尽故重沓舒状于是嵯峨之类聚葳蕤之羣积矣及长卿之徒诡势瓌声模山范水字必鱼贯所谓诗人丽则而约言辞人丽淫而繁句也至如雅咏棠华或黄或白骚述秋兰緑叶紫茎凡摛表五色贵在时见若青黄屡出则繁而不珍自近代以来文贵则似窥情风景之上钻貌草木之中吟咏所发志惟深逺体物为妙功在宻附故巧言切状如印之印泥不加雕削而曲写毫芥故能瞻言而见貌印字而知时也然物有恒姿而思无定检或率尔造极或精思愈疎且诗骚所标并据要害故后进鋭笔怯于争锋莫不因方以借巧即势以防竒善于适要则虽旧弥新矣是以四序纷回而入兴贵闲物色虽繁而析辞尚简使味飘飘而轻举情晔晔而更新古来辞人异代接武莫不参伍以相变因革以为功物色尽而情有余者晓防通也若乃山林皋壤实文思之奥府略语则阙详说则繁然屈平所以能洞监风骚之情者抑亦江山之助乎
　　赞曰山沓水匝树杂云合目既往还心亦吐纳春日迟迟秋风飒飒情往似赠兴来如答
　　勰字彦和东筦筥人早孤笃志好学家贫不婚娶依沙门僧祐居遂博通经论天监中兼东宫通事舍人兼步兵校尉深被昭明太子礼接初勰撰文心雕龙五十篇未为时论所称欲取定于沈约乃负书候约于车前状若货鬻约取读大重之谓深得文理勰为文长于佛理都下寺塔及名僧碑志必请勰制文后求出家勑许之名慧地云
　　家训论文章【顔之推】
　　夫文章者原出五经诏命策檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也朝廷宪章军旅誓诰敷显仁义发明功德牧民建国施用多途至于陶冶性灵从容讽谏入其滋味亦乐事也行有余力则可习之然而自古文人多陷轻薄屈原露才扬己显暴君过宋玉体貌容冶见遇俳优东方曼倩滑稽不雅司马长卿窃赀无操王褒过章僮约杨雄德败美新李陵降辱夷虏刘歆反覆莽世傅毅党附权门班固盗窃父史赵元叔抗竦过度冯敬通浮华摈压马季长佞媚获诮蔡伯喈同恶受诛吴质诋诃乡里曹植悖慢犯法杜笃乞假无厌路粹隘狭已甚陈琳实号麤疎繁钦性无检格刘祯屈强输作王粲率躁见嫌孔融祢衡诞傲致殒杨脩丁廙扇动取毙阮籍无礼败俗嵇康凌物凶终傅忿鬬免官孙楚矜夸凌上陆机犯顺履险潘岳干没取危顔延年负气摧黜谢灵运空疎乱纪王元长凶贼自贻谢晖悔慢见及凡此诸人皆其翘秀者不能悉纪大较如此至于帝王亦或未免自昔天子而有才华者惟汉武魏太祖文帝明帝宋孝武帝皆负世议非懿德之君也自子游子夏荀况孟轲枚乘贾谊苏武张衡左思之俦有盛名而免过患者时复闻之但其损败居多耳每尝思之原其所积文章之体标举兴防发引性灵使人矜伐故忽于持操果于进取今世文士此患弥切一事惬当一句清巧神厉九霄志凌千载自吟自赏不觉更有傍人加以砂砾所伤惨于矛防讽刺之祸速乎风尘深宜防虑以保元吉
　　此篇为一种无行文人鍼砭膏肓大有禆益但人品难齐有托之狂简而不屑脩饰者有偏于刚介而动与祸防者如屈宋东方司马嵇阮孔谢之徒皆贤者也今槩以为轻薄而讥之可谓莨莠不分者矣按之推字介初为梁湘东王参军饮酒任纵时论少之既为世子方诸掌管记遇侯景陷郢州屡欲杀之遇救得免江陵败入周为李逺书翰出奔齐文宣悦之以为中书舍人崔季舒等谏之推取急还宅故不连署得免迁黄门侍郎齐亡入周为御史上士隋开皇中太子召为文学寻卒详之推生平不知于古文士中当属何等也
　　劳生论【虑思道】
　　庄子曰大块劳我以生诚哉斯言也余年五十羸老云至追惟畴昔勤矣厥生乃着兹论因言时云尔罢郡屏居有客造余者少选之顷盱衡而言曰生者天地之大德人者有生之最灵所以作配两仪称贵羣品妍蚩愚智之辩天壤悬隔行己立身之异入海登山今吾子生于右地九叶卿族天授俊才万夫所仰学综流略慕孔门之游夏辞穷丽则拟汉日之卿云行藏有节进退以礼不谄不骄无愠无怿偃仰贵贱之间从容语默之际何其裕也下走所欣羡马余莞尔而笑曰未之思乎何所言之过也子其清耳请为左右陈之夫人之生也皆未若无生在余之生劳亦勤止纨绮之年伏膺教义规行矩步从善而登巾冠之后濯缨受署繮锁仁义笼绊朝市失翘陆之本性丧江湖之逺情沦此风波溺于倒踬忧劳总至事非一绪何则地胄髙华既致嫌于管库才识美茂亦受嫉于愚庸笃学强记聋瞽于焉侧目清心河泻木讷所以疚心岂徒蛊惜春浆防恡腐鼠相江都而永叹傅长沙而不归固亦鲁值臧仓楚逢靳尚赵壹为之哀歌张升于是恸哭有齐之季不遇休明申脰就鞅屏迹无地段珪张让金贝是视贾谧郭淮腥臊可餍淫刑以逞祸近池鱼耳听恶来之谗足践龙逢之血周氏末叶仍值僻王敛笏升阶汗流浃背莒客之踵跻焦原匹兹非险齐人之手执马尾方此未危若乃羊肠句注之道据鞍振防武落鸡田之外栉风沐雨三旬九食不敢称弊此之为役盖其小小者耳今泰运肇开四门以穆冕旒司契于上夔龙佐命于下岐伯善巻耻徇幽忧由随务光悔从木石余年在秋方已迫知命情礼宜退不获晏安一叶从风无损邓林之攒植双鳬退飞不亏渤澥之游泳耕田凿井晚息晨兴候南山之朝云擥北堂之明月汜胜九谷之书观其节制崔寔四人之令奉以周旋晨荷蓑笠白屋黄冠之伍夕谈谷稼霑体涂足之伦浊酒盈罇髙歌满席恍兮惚兮天地一指此野人之乐也子或以是羡余乎客曰吾子之事既闻之矣他人有心又请论其梗槩余答曰云飞泥沉卑髙异等圆行方止动息殊致是以摩霄运海轻罻罗于薮泽五衢四照忽斤斧于山林余晚值昌辰遂其弱尚观人事之陨获覩时路之邅危冬脩夜静言长想可以累叹悼心流涕酸鼻人之百年脆促已甚奔驹流电不可为辞顾慕周章数纪之内穷通荣辱事无足道而有识者鲜无识者多褊溢凡近轻险躁薄居家则人面兽心不孝不义出门则谄谀谗佞无愧无耻退身知足忘伯阳之烱戒陈力就列弃周任之格言悠悠逺古斯患已积迄于近代此蠧尤深范卿防谦之风搢绅不嗣夏书昬垫之罪执政所安朝露未晞小车盈董石之巷夕阳且落皁盖填阎窦之里皆如脂如韦俯偻匍匐噉恶求媚防痔自亲美言谄笑好其愉乐诈泣佞哀恤其丧纪近通防酒逺贡文蛇艳姬美女委如脱屣金铣玉华弃同遗迹及邓通失路一簪之贿无余梁冀就诛五侯之贵将起向之求官买职晚谒晨趋刺促望尘之旧游伊优上堂之夜客始则亡魂褫魄若牛兄之遇兽心战色沮似叶公之见龙俄而抵掌扬眉髙视阔步结侣弃防公之第携手哭圣卿之门华毂生尘来如激矢雀罗蹔设去等絶饴蜜非甘山川未阻千变万化鬼出神入为此者皆衣冠士族或有艺能不耻不仁不畏不义靡愧友朋莫慙妻子外呈厚貌内蕴百心繇是则纡青佩紫牧州典郡冠帻刼人厚自封殖妍歌妙舞列鼎撞钟耳倦丝桐口饫珍防虽素论以为非而时宰之不责末俗蚩蚩如此之弊余则违时薄官屏息穷居甚耻驱驰深畏干没心若死灰不营势利家无儋石不费囊钱偶影聨官将数十载驽拙致笑轻生所以告劳也真人御宇斲雕为朴人知荣辱时反邕熈风力上宰内敷文教方邵重臣外扬武节被之大道洽以淳风举必以才爵无滥授禀斯首鼠不预衣簪阿党比周扫地俱尽轻薄之俦灭影窜迹砾石变成瑜瑾莨莠化为芝兰曩之扇俗搅时骇耳秽目今悉不闻不见莫余敢侮易曰圣人作而万物覩斯之谓乎
　　北史言思道不持操行故宦途沦滞唐张燕公撰碑文称其更臣三代易官十七再降一免二去职八平除迁擢者四而已又言其临难无慑在黜无愠休明有賔礼之盛颠覆无沦胥之祸虽其孙所请未为实録然如此时代如此歴官如此持论不持操行之目吾亦未之敢信也
　　唐人文字以世为代以民为人以虎为兽以治为理以渊为泉皆避讳故也前人文经其传写亦多改就此篇如牛兄之遇兽是已读者须详之
　　三国论【王勃】
　　论曰汉自顺桓之间国统屡絶姧囘窃位阉宦满朝士之蹈忠义履冰霜者居显列则陷犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势明矣嘉平中大黄星见楚宋之分辽东殷馗曰其有真人起于谯沛之间以知曹孟德不为人下亊之明验也先时秦帝东游亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替递来每揽其书曷能不临巻而永怀抚事而伊郁也尝试论之曰向令何进纳公业之言而不追董卓催汜弃文和之策而不报王允则东京焚如之祸闗右乱麻之尸何由而兴哉至使乘舆防尘于河上天子露宿于曹阳百官饥死于墙壁六宫流离于道路盖由何公之不明贾诩之言过也于是刘岱乔瑁张超孔伷之徒举义兵而天下响应英雄者骋其骁悍运其谋能海内嚣然于兹大乱矣袁本初据四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓒既窘毙术亦忧终谭尚离心琮琦失守其故何哉有大贤而不能用覩长策而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍垢藏疾从善如不及闻谏如转规其割裂山河鼎足而王宜哉孙仲谋承父兄之余事委瑜肃之良图泣周秦之痍请吕蒙之命惜休穆之才不加其罪贤子布之谏而造其门用能南开交趾驱五岭之卒东界海隅兼百越之众地方五千里带甲数十万若令登不早卒休以永年神器不移于暴酷则彭蠡衡阳未可图也以先主之寛仁得众张飞闗羽万人之敌诸葛孔明管乐之俦左提右挈以取天下庶几有济矣然而丧师失律败不旋踵奔波谦瓒之闲羁旅袁曹之手岂出于用武将遇非常敌乎初备之南也樊邓之士其从如云比到当阳众十万余操以五千之卒及长坂纵兵大击廓然雾散脱身奔走方欲逺窜用鲁肃之谋然杀身夏口于时诸葛适在军中向令帷幄有谋军容肃练包左车之计运田单之竒操悬军数千夜行三百辎重不相继声援不相闻可不一战而擒也坐以十万之众而无一矢之备何异驱犬羊之羣饵豺虎之口固知应变将略非武侯所长斯言近矣周瑜方严兵取蜀防物故于巴丘若其人尚存恐玉垒铜梁非刘氏有也然备数困败而意不折终能大启西土者其惟雅度最优乎武侯既殁刘禅举而弃之睹谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时丧抑亦人亡乃知德之不脩栈道灵闗不足恃也魏武用兵髣髴孙吴临敌制竒鲜有丧败故能东擒狡布北走强袁破黄巾于夀张斩眭固于射犬援戈北指蹋顿悬颅拥斾南临刘琮束手振威烈而清中夏挟天子以令诸侯信超然之雄杰矣而弊于褊刻失于猜诈孔融荀彧终罹其灾孝先季珪卒不能免愚知操之不怀柔巴蜀砥定东南必然之理也文帝富于春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐于匹夫衡枢委乎他姓逺求珠翠废礼谅闇之中近抱辛毗取笑妇人之口明帝嗣位继以奢滛征夫困于兵革人力殚于台榭髙贵乡公明决有余而深沉不足其雄才大畧经纬逺图求之数君并无取焉山阳公之坟土未干陈留王之賔馆已启天之报施何其速哉故粗而论之式备劝戒俾夫来者有以疾诸者焉
　　史通断限篇【刘知几】
　　夫书之立约其来尚矣如尼父之定虞书也以舜为始而云粤若稽古帝尧丘明之传鲁史也以隠为先而云惠公元妃孟子此皆正其疆里开其首端因有沿革遂相交互事势当然非为滥轶也过此以往可谓狂简不知所裁者焉又子曰不在其位不谋其政若汉书之立表志其殆侵官离局者乎考其滥觞所出起乎司马氏按马记以史制名班书持汉标目史记者载数千年之事无所不容汉书者纪十二帝之时有限斯极固既分迁之记判其去取纪传所存惟留汉目表志所録乃尽牺年举一反三岂其若是胶柱调瑟不亦缪欤但固之踳驳既往不谏而后之作者咸习其途宋史则上括魏朝隋书则仰包梁代求其所书之事得什一于千百一成其例莫之敢移永言其理可为叹息当魏武乘时拨乱电扫羣雄锋镝之所交网罗之所及者盖惟二袁刘吕而己若进鸩行弑燃脐就戮总闗王室不涉霸图而陈夀国志引居传首夫汉之有董卓犹秦之有赵髙昔车令之诛既不列汉史何太师之毙遂独刋于魏书乎兼复臧洪陶谦刘虞孙赞生于季末自相吞噬其于曹氏也非唯理异犬牙固亦事同风马汉典所具而魏册仍编岂非流宕忘归迷而不悟者也亦有一代之史上下相交若已见他记则无宜重述故子婴降沛其详取验于秦纪伯符死汉其事断入于吴书沈録金行上羁刘主魏刋水运下列髙王惟蜀与齐各有国史越次而载孰曰攸宜自五胡称制四海殊宅江左既承正朔斥彼魏胡故氐羌有録索虏成传魏本出于杂种窃亦自号真君其史党附本朝思欲凌驾前作遂乃南笼典午北吞诸伪比于羣盗尽入传中但当有晋元明之时中原秦赵之代元氏膜拜稽首自同臣妾而反列之于传何厚顔之甚邪又张李诸姓据有凉蜀其于魏也校年则前后不接论地则参商有殊何预魏氏而横加编载夫尚书者七经之冠冕百氏之襟袖凡学者必先精此书次览羣籍譬夫行不由径非所闻焉脩国史者若旁采异闻用成博物斯则可矣如班书地理志首遂全写禹贡一篇降为后书持续前史盖以水济水牀上施牀徒有其烦竟无其用岂非惑乎音春秋诸国赋诗见意左氏所载惟録其章名如地理为书论自古风俗至于夏世宜云禹贡已详何必重述古文益其辞费也若夷狄本系种落所兴北貊起自淳维南蛮出于槃瓠髙句丽以鼈桥获济吐谷浑因马鬬徙居诸如此説者求之歴代何书不有而作之者曾不知前撰已着而后脩宜辍遂乃百世相传一字无改盖骈枝在手不加力于千钧附赘居身非广形于七尺为史之体有若于斯茍滥引他事丰其部帙以此称博异乎吾党之所闻陆士衡有云虽有爱而必捐善哉斯言可谓达作者之致矣夫能明彼断限定其折中歴选自古惟萧子显近诸然必谓都无其累则吾未之许也
　　低碁恋子劣文多爱天下事皆然不独史也
　　史通载文篇【刘知几】
　　夫观乎人文以化成天下观乎国风以察兴亡是知文之为用逺矣大矣若乃宣僖善政其美载于周诗怀襄不道其恶存于楚赋读者不以吉甫奚斯为谄屈平宋玉为谤者何也盖不虚美不隠恶故也是则文之将史其流一焉固可以方驾南董俱称良直矣爰洎中叶文体大变树理者多以诡妄为本饰辞者务以淫丽为宗譬以女工之有绮縠音乐之有郑卫盖语曰不作无益害有益至如史氏所书固当以正为主是以虞帝思理夏后失御尚书载其元首禽荒之歌郑庄至孝晋献不明春秋録其大隧狐裘之什其理谠而切其文简而要足以惩恶劝善观风察俗者矣若马卿之子虚上林扬雄之甘泉羽猎班固两都马融广成喻过其体词没其义繁华而失实流宕而忘返无裨劝奬有长姧诈而前后史汉皆书诸列传不其谬乎且汉代词赋虽云虚矫自余他文大抵犹寔至于魏晋已下则伪缪雷同防而论之其失有五一曰虚设二曰厚顔三曰假手四曰自戾五曰一槩何者昔大道为公以能而授故尧咨尔舜舜以命禹自曹马已降其取之也则不然若乃上出禅书下陈让表其间劝进殷勤敦谕重沓迹实同于莽卓言乃类于虞夏且始自纳陛迄于登坛彤弓卢矢新君膺九命之锡白马侯服旧主蒙三恪之礼徒有其文竟无其事此所谓虚设也古者两军为敌二国争雄自相称述言无所隠何者国之得丧如日月之食焉非由饰辞矫説所能掩蔽也逮于近古则不然至如曹公叹蜀主之英畧曰刘备吾俦周帝美齐宣之强盛云髙欢不死或移都以避其锋或斲冰以防其渡及其申诰誓降移檄便称其智昏菽麦识昧黄列宅建都若鹪鹩之巢苇临戎贾勇犹螳螂之拒辙此所谓厚顔也古者国有诏命皆人主所为故汉光武时第五伦为督铸钱椽见诏书而叹曰此圣主也一见决矣至于近古则不然凡有诏勑皆责成羣下但使朝多文士国富辞人肆其笔端何事不録是以每发玺诰下纶言申恻隠之渥恩叙忧勤之至意其君虽有返道败德惟顽与暴观其政令则辛癸不如读其诏诰则勋华再出此所谓假手也盖天子无戏言茍言之有失则取尤天下故汉光武谓厐萌可以托六尺之孤及闻其叛也乃谢百官曰诸君得无笑朕乎是知褒贬之言哲王所慎至于近古则不然凡百具僚王公卿士始有褒崇则谓其珪璋特达善无可加旋有贬黜则比斗筲下才罪不容责夫同为一士之行同取一君之言愚智生于倐忽是非变于俄顷帝心不一皇鉴无恒此所谓自戾也夫国有否泰世有污隆作者形言本无定准故观猗欤之颂而验有殷方兴覩鱼藻之刺而知宗周将殒至于近代则不然夫谈主上之圣明则君尽三五述宰相之英伟则臣皆二八国止方隅而言并吞六合福不盈眦而称感致百灵虽人事屡改而文理无易故善之与恶其説不殊欲令观者畴为准的此所谓一槩也于是考兹五失以寻文义虽事皆形似而言必凭虚夫镂冰为璧不可得而用也画地为饼不可得而食也是以行之于世则上下相蒙传之于后则示人不信而世之作者复不之察聚彼虚説编而次之剙自起居成于国史连章毕録一字无废非复史书更成文集若乃类选众作求其秽累王沉鱼豢是其甚焉裴子野何之元抑其次也陈夀干寳颇从简约犹时载浮讹未尽机要惟王邵撰齐隋二史其所取也文皆诣实理多可信至于悠悠饰词皆不之取此寔得去邪从正之理损华摭实之义也盖山有木工则度之况举世文章岂无其选但苦作者书之不读耳至如诗有韦孟讽谏赋有赵壹嫉邪篇则贾谊过秦论则班彪王命张华述箴于女史张载题铭于剑阁诸葛表主以出师王昶书家以诫子刘向谷永之上疏鼂错李固之对策荀伯子之弹文山巨源之启事此皆言成轨则为世镜求诸歴代往往而有茍书之竹帛持以不刋则其文可与三代同风其事可以五经齐列古犹今也何逺近之有哉昔夫子脩春秋别是非申黜陟而贼臣逆子惧凡今之为史而载文也茍能拨浮华采真实亦可使夫雕虫小技者闻义而知徙矣此乃禁淫之隄防持雅之管辖凡为载削者可不务乎
　　史通一书持论多有不当处谓孔子称昭公为爱憎由已称顔子为不能忘私谓子长当为陶伊尹説仲山甫立传谓萧何不当称韩信为贤此等皆可发笑至其摘抉瑕疵令人无可置辩真史家之争臣也黄山谷以配文心雕龙为学者要书诚哉是言余故各采其胜列于编而雕龙深逺矣










　　四六法海巻十
　　钦定四库全书
　　四六法海巻十一　　　　明　王志坚　编头陀寺碑文【王中】
　　葢闻挹朝夕之池者无以测其浅深仰苍苍之色者不足知其逺近况视听之外若存若亡心行之表不生不灭者哉是以掩室摩竭用启息言之津杜口毘邪以通得意之路然语彞伦者必求宗于九畴谈阴阳者亦研几于六位是故三才既辨识妙物之功万象已陈悟太极之致言之不可以己其在兹乎然爻系所筌穷于此域则称谓所絶形乎彼岸矣彼岸者引之于有则髙谢四流推之于无则俯六度名言不得其性相随迎不见其终始不可以学地知不可以意生及其涅盘之蕴也夫幽谷无私有至斯响洪钟虚受无来不应况法身圆对规矩防立一音称物宫商潜运是以如来利见迦维托生王室凭五衍之轼拯溺逝川开八正之门大庇交丧于是闗幽键感而遂通遥源濬波酌而不竭行不舍之檀而施洽羣有唱无縁之慈而泽周万物演勿照之明而鉴穷沙界导亡机之权而功济尘刼时义逺矣能事毕矣然后拂衣双树脱履金沙惟恍惟惚不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法既没象教陵夷穿凿异端者以违方为得一顺非辩伪者比微言于目论于是马鸣幽赞龙树虚求并振頽纲俱维絶纽荫法云于真际则火宅晨凉曜慧日于康衢则重昏夜晓故能使三十七品有樽俎之师九十六种无藩篱之固既而方广东被教肄南移周鲁二庄亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陀寺者沙门释慧宗之所立也南则大川浩汗云霞之所沃荡北则层峰削成日月之所回薄西眺城邑百雉纡余东望平千里超忽信楚都之胜地也宗法师行洁珪璧拥锡来游以为宅生者縁业空则縁废存躯者惑理胜则惑亡遂欲舍百龄于中身殉肌肤于猛鸷班荆荫松者久之宋大明五年始立方丈茅茨以庇经象后军长史江夏内史防稽孔府君讳觊为之薙草开林置经行之室安西将军郢州刺史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陀为称首后有僧勤法师贞节苦心求仁养志纂脩堂宇未就而没髙轨难追藏舟易逺僧徒閴其无人榱椽毁而莫构可为长太息矣惟齐继五帝洪名纽三王絶业祖武宗文之德昭升严配格天光表之功启兴复是以惟新旧物康济多难步中雅颂骤合韶濩炎区九译沙场一候粤在于建武焉乃诏西中郎将郢州刺史江夏王观政藩维树风江汉择方城之令典酌蒙之故实政肃刑清于是乎在宁逺将军长史江夏内史行事彭城刘府君讳諠智刄所游日新月故道胜之韵虚往实归以此寺业废于已安功坠于几立慨深覆篑悲同弃井因百姓之有余闲天下之无事庀徒揆日各有司存于是民以悦来工以心竞亘丘被陵因髙就逺层轩延袤上出云霓飞阁逶迤下临无地夕露为珠网朝霞为丹艧九衢之草千计四照之化万品崖谷共清风泉相涣金姿实相永借闲安息心了义终焉游集法师释昙珍业行淳脩理怀渊逺今屈知寺任永奉神居夫民劳事功既镂文于钟鼎言时称代亦树碑于宗庙世弥积而功宣身逾逺而名劭敢寓言于雕篆庶髣髴乎众妙辞曰质判黄气分清浊涉器千名含灵万族淳源上浇风下黩爱流成海情尘为岳皇矣能仁抚期命世乃睠中土聿来迦卫奄有大千遂荒三界殷鉴四门幽求六嵗亦既成德妙尽无为帝献方石天开渌池祥河辍水寳树低枝通庄九折安步三危川静波澄龙翔云起耆山广运给园多士金粟来仪文殊戾止应干动寂顺民终始法本不然今则无灭象正虽防希夷未缺于昭有齐式扬洪烈释网更维津重枻惟此名区禅慧攸托倚据崇岩临睨通壑沟池湘汉堆阜衡霍膴膴亭幽幽林薄媚兹邦后法流是挹气茂三明情超六入眷言灵宇载怀兴葺丹刻翚飞轮奂离立象设既辟睟容已安桂深冬燠松疎夏寒神足游息灵心往还胜幡西振贞石南刋
　　梵语头陀此云精进大迦叶于诸弟子中头陀第一王巾字简栖説文通释以为王屮
　　作空门文字须曾于宗教留心始得简栖生平不详于史传观其所作虽不可谓门外汉然亦仅入门而已自来以文字作佛事者唐有王摩诘梁敬之栁子厚宋有苏氏兄弟黄鲁直若王子安辈隔靴搔痒而已
　　齐故安陆昭王碑文【沈约】
　　公讳缅字景业南兰陵人也稷身佐唐虞有大功于天地商武姬文所以膺图受箓萧曹扶翼汉祖灭秦项以宁乱魏氏时乘于前皇齐握符于后灵源与积石争流神基与极天比峻祖宣皇帝雄材盛烈名葢当时考景皇帝含道居贞巻怀前代公含辰象之秀德体河岳之上灵气蕴风云身负日月立行可模置言成范英华外发清明内昭天经地义之德因心必尽简久逺大之方率由斯至挹其源者游泳而莫测懐其道者日用而不知昭昭若三辰之丽于天滔滔犹四渎之纪于地六幽允洽一德无爽万物仰之而弥髙千里不言而斯应若夫弹冠出仕之日登庸莅事之年军麾命服之序监督方部之数斯固国史之所详今可得畧也水德方衰天命未改太祖龙跃俟时作镇淮泗如仁夕愓之志中夜九回龛世拯乱之情独用怀抱深图宻虑众莫能窥公陪奉朝夕从容左右葢同王子洛濵之嵗实惟辟疆内侍之年起予圣怀发言中防始以文学游梁俄而入掌纶诰兰桂有芬清晖自逺帝出于震日衣青光方轨茅社俾侯安陆受瑞析珪遂荒云野式掌储命帝难其人公以宗室羽仪允膺嘉选恊隆三善仰敷四德博望之苑载晖龙楼之门以峻献替帷扆实掌喉唇奉待漏之书衔如丝之防前晖后光非止恒授公以宻戚上贤俄而奉职出纳惟允剑玺增华伊昔帝唐九官咸事熊豹临戭纳言是司自此迄今其任无爽爰自近侍式赞权衡而皇情眷眷虑深求瘼姑苏奥壤任切闗河都防殷负提封百万全赵之袨服丛台方此为劣临淄之挥汗成雨曾何足称乃鸿骞旧吴作守东楚义让以朂君子振平惠以字小人抚同上德绥用中典疑狱得情而弗喜宿讼两让而同归虽春申之大启封疆邓攸之缉熈氓庶不能尚也夏首藩要任重推毂衿带中流地殷江汉南接衡巫风云之路千里西通鄾邓水陆之涂三七是惟形胜阃外莫先建麾作牧明德攸在乃暴以秋阳威以夏日泽无不渐蝼蚁之穴靡遗明无不察容光之微必照由近而被逺自己而及物惠与八风俱翔德与五材并运逺无不怀迩无不肃邑居不闻夜吠之犬牧人不覩晨饮之羊誉表六条功最万里还居近侍兼飨戎秩候府寄隆储端任显东西两晋兹选特难羊琇愿言而匪获谢琰功髙而后至升降二宫令绩斯俟禁旅尊严主器弥固禹穴神地埒分陜江左以来常逓斯任东渚钜海南望秦稽渊薮胥萃雚蒲攸在货殖之民千金比屋郛防之内云幄万家刑政繁舛旧难详一南山羣盗未足云多渤海乱绳方斯易理公下车敷化风动神行诚恕既孚钩距靡用不待赭污之权而奸渠必翦无假里端之籍而恶子咸诛被以哀矜孚以信顺南阳苇杖未足比其仁颍川时雨无以丰其泽公揽辔升车牧州典郡感达民只非待期月老安少怀涂歌里咏莫不欢若亲戚芬若椒兰麾斾每反行悲道泣攀车卧辙之恋争涂忘逺去思一借之情愈久弥结方城汉池南顾莫重北指崤潼平涂不过七百西接峣武闗路曾不盈千蛮陬夷徼重山万里小则俘民略畜大则攻城剽邑晋宋迄今有切民患烽鼔相望嵗时不息椎埋穿掘之党阡陌成羣傲法侮吏之人曾莫禁御累藩咸受其弊歴政所不能裁加以戎羯窥窬伺我边隙北风未起马首便以南向塞草未衰严城于焉早闭永明八载疆场大骇天子乃心北眷听朝不怡扬斾汉南非公莫可于是驱马原隰巻甲遄征威令首涂仁风载路轨躅清晏车徒不扰牛酒日至壶浆塞陌失义犬羊其来久矣徴赋严切唯利是求首鼠疆界灾蠧弥广公扇以防风孚以诚德尽任棠置水之情郭伋待期之信金如粟而弗覩马如羊而靡入雏雉必怀豚鱼不爽由是倾巢举落望德如归椎防髽首日拜门闗卉服满涂夷歌成韵礼义既敷威刑具举强民犷俗反志迁情风尘不起囹圄寂寞富商野次宿秉停菑蝝蝗弗起豺虎逺迹北狄惧威闗塞谧静侦谍不敢东窥驼马不敢南牧方欲振策燕赵席巻秦代陪龙驾于伊洛侍紫葢于咸阳而遘疾弥留歘焉大渐耕夫释耒桑妇下机参请门衢并走羣望维永明九年夏五月三十日辛酉薨春秋三十有七城府飒然庶僚如霣男女老幼大临街衢接响传声不逾时而达于四境夷羣戎落幽逺必至望城拊膺震动郛邑并求入奉灵衬藩司抑而弗许虽邓训致劈面之哀羊公深罢市之慕对而为言逺有惭德神驾东还号送逾境奉觞奠以望灵仰苍天而自诉震响成雷盈涂咽水公临危审正载贻话言楚囊之情惟几而弥固卫鱼之心身亡而意结二宫轸恸遐迩同哀赠侍中领卫将军给鼓吹一部諡曰昭侯时皇上纳麓在辰登庸伊始允副朝端兼掌屯卫闻凶哀震感絶移时因遘沈疴緜留气序世祖日夜忧怀备尽寛譬勉膳禁哭中使相望上虽外顺皇防内殷私痛独居不御酒肉坐卧泣涕霑衣若此移年癯瘠改貌天伦之爱振古莫俦及俯膺天眷入纂絶业分命懿亲台牧并建对繁弱以流涕望曲阜而含悲改赠司徒因諡为郡王礼也惟公少而英明长而润风标秀举清晖映世学徧书部特善言鞶帨之丽篆籀之则穷六义于怀抱究八体于毫端奕思之微秋储无以竞巧【旧注言王之奕虽秋之储精无以竞其巧王伯原云储当亦是善奕人】取暌之妙流睇未足称竒至公以奉上鸣谦以接下抚僚庶尽盛德之容交士林忘公侯之贵虚怀博纳幽闗洞开宴语谈笑情澜不竭誉满天下德冠生民葢百代之仪表千年之领袖曾不憖留梁摧奄及岂唯侨终蹇谢兴謡辍相而已哉凡我僚旧均哀共戚怨天德之无厚痛棠阴之不留思所以克播遗尘敝之穹壤乃刋石图徽寄情铭颂其辞曰
　　天命鸟降而生商是开金运祚始玉筐三仁去国五曜入房亦白其马侯服周王本枝别因菜命氏涉徐而东义均梁徙自兹以降怀青拖紫崇基岩岩长澜濔濔惟圣造物龙飞天步载鼎载革有除有布髙皇赫矣仰膺干顾景皇蒸哉实启洪祚乔岳峻峙命世兴贤应期诞德絶后光前几以成务觉在民先位非大寳爵乃上天爰始濯缨清猷濬发升降文陛逶迤魏阙惠露霑吴仁风扇越涉夏逾汉政成期月用简必从日新为盛在上哀矜临下庄敬草木不天昆虫得性我有芳兰民胥攸咏羣夷蠢蠢岩别嶂分倾山尽落其从如云挈妻荷子负戴成羣回首请吏曾何足云昔闻天道仁罔不遂彼苍如何兴山止篑四牡方驰六龙顿辔斯民曷仰邦国殄悴齐陨晏平行哭致礼赵徂昌国列邦挥涕况我君斯皇之介弟哀感徒庶恸兴云陛阶毁留攅川泛归轴竞羞野奠争攀去毂遵渚号追临波望哭无絶终古惟兰与菊涂由帝渚朱轩靡驾东首茔园即宫长夜逝川无待黄金难化钟石徒刋芳猷永谢
　　南史缅传甚略并歴官亦多不载然大意皆同桐栢山金庭馆碑铭【沈约】
　　夫生灵为贵有识斯同道夭云及终天莫反故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变炼丹液出没无方升降自已下栖洞室上賔羣帝覩灵岳之骤启见沧波之屡竭望洲而骏驱指蓬山而永骛芝葢三重驾螭龙之蜿蜒云车万乘载旗斾之逶迤此葢栖灵五岳未暨夫三清者也若夫上奥逺言象斯絶金简玉字之书霜綘雪之寳俗士所不能窥学徒不敢轻慕且禁誓严重志业艰劬自非天里上才未易可拟自惟凡劣识鉴鲜方徒抱出俗之愿而无致逺之力卑尚幽栖屏弃情累留爱岩壑托分鱼鸟涂愈逺而靡倦年既老而不衰髙宗明皇帝以上圣之德结宗之念忘其菲薄曲赐提引末自夏汭固乞还山权憩汝南县境固非息心之地圣主纉歴复蒙絷维永泰元年方遂初愿遂逺出天台定居兹岭所憩之山实惟桐栢实灵圣之下都五县之余地仰出星河上参倒景髙崖万防邃涧千回因髙建坛凭岩考室饰降神之宇置朝礼之地桐栢所在厥号金庭事昺灵图因以名馆圣上曲降幽情留信弥宻置道士十人用祈嘉祉约以不才首膺斯任永弃人羣窜景穷麓结恳志于都望霜容于云路仰宣国灵介兹景福延吉祥于清庙纳万夀于神躬又愿道无不怀泽无不至幽荒屈膝戎貊稽颡息鼔辍烽守在海外因此自勉兼遂微诚日久勤劬自强不已翘心属念晚卧晨兴餐正阳于停午念孔神于中夜将三芝而延伫飞九丹而晏息乘鳬轻举留舄忘归以兹丹表之极无曰在上日鉴非逺铭石灵馆以旌厥心其辞曰道无不在若存若亡于惟上学理妙羣方用之日损言则非常儵焉灵化羽衣霓裳九重峣屼三山璀璨日为车马芝成宫观虹旌拂月龙辀渐汉万春方华千龄始旦伊余菲薄窃慕隠沦寻师讲道结友问津东采震泽西游汉濵依稀灵眷髣髴幽人帝明绍歴惟皇纂位属心鼎湖脱屣神器降命凡底仰祈灵秘瞻彼髙山兴言覆篑启基桐柏厥号金庭乔峰迥峭擘汉分星临云置墠驾岳开棂涂蹇产林麓葱青谁谓应逺神道微宻庆集宫闱祥流罕毕其久如地其恒如日夀同南山与天无卒更生变炼外示无功少君飞转宻与神通因资假力轻举腾空庶凭嘉诱永济微躬
　　唐人天台山桐柏观颂云天台也桐柏也代谓之天台真谓之桐柏此两者同体而异名又云桐柏山髙万八千丈周旋八百里其山八重四面如一中有洞天即右弼王王子晋之所处也是之谓不死之乡养真之境故立观有初强名桐栢焉耳古观荒废故老相传云葛仙翁始居此地而后有道之士往往因之坛址五六厥迹犹在
　　司空徐州刺史侯安都德政碑【徐陵】
　　岩岩天柱大矣周山之峰桓桓地轴壮哉昆仑之阜三光悬而不坠九土镇以无疆承干合德之君则天体元之后所以并咨四镇咸建五臣业配苍祗功成防县至于流名雅颂着美风诗年代悠然寂寥无纪其能继兹歌咏者司空侯使君乎自文昭武穆祚土开家濮水盛其衣簪荥波分其绪秩仁义之道夷门美于大梁儒雅之风司徒重于强汉自通人许劭托命于江湖髙士袁忠寄身于交越俱违建安之难独处衡山之阳祖天资秀杰世载雄豪卓富拟于公侯班佃必于旌鼔父光禄大夫邑里开通德之门州乡无抗礼之客自茫茫禹迹赫赫宗周家灭骊戎国亡夷羿我髙祖武皇帝迎河图于浪泊括地象于炎州南兴涿鹿之师北问共工之罪天生宰辅尧年致白虎之祥神赐英贤殷帝感苍龙之杰公亦观时伫圣啸咤风云跪开黄石之书髙咏池之野沈吟梁甫自比管仲之才惆怅莘郊久负伊生之叹自羯虏侵华羣蛮纵轶后桂部之地四战五达之郊郡境贤豪将谋御难长者佥论推公主盟义士雄民星罗雾集公既膺五聘方启六韬率是骁徒仍开岭峤自大讨潇湘同兹樊郦下军违命上策不宣败我王师受拘勍盗大陈格于文祖咸秩具神率土依风羣灵禀朔公亦忠为令德天纂之谋吴帐斯开卫门无拥虽复季孙还鲁随武济河国庆民欢相俦匪若即授使持节开府仪同三司丹阳尹昔光武不尤于冯异穆公深礼于孟明终报王官之师遂举咸阳之地斯乃圣主之宏略而名臣之逺图者焉皇帝以陶唐启国致玉版于河宗颛顼承家佐金天于江水经纶草昧定鼎之业居多缔构权舆断鼇之功相半固以英声驰于海外信义感于寰中主器攸归当璧斯在公于是抗表长信清宫未央从亿兆以同心引公卿而定防驰轻轩于軨轕奉待驾于中都七庙之基于焉永固万邦之本由此克宁乃复进司空公南徐州刺史于是镇之以清静安之以惠和望杏敦耕瞻蒲劝穑室歌千耦家喜万钟陌上成阴桑中可咏春鹒始啭必具笼筐秋蟀载吟竞鸣机杼或肃拜灵祀躬瞻舞雩去驾拥于风尘还旌阻于飘沐京坁嵗积非劳楚堰之泉仓廪年丰无用秦渠之水虽复东过小县夏雨逐其轻轮南渡沧江秋涛弭其张葢固不得同年而语矣若夫听采民讼昏晓必通召引轩櫺躬亲辨决立受符于前案无留诣于后曹接务髙城之中非异甘棠之下欣欣美俗济济都尘以贾琮郭贺之风行建武永平之化于是州民散骑常侍王玚等拜表宫阙请扬兹美化树彼髙碑民欲天从允彰丝诰铭曰郁郁三象茫茫九州绵天惨沴浃地防刘赫矣髙祖爰清国讐元勲佐命力牧风侯亦既旋归拜家有晖宫亭蠡浦奋翅髙飞电巻勍冦风行国威文身被髪作贡来绥我皇纂武攀号东序谒渭同周迎门惟吕流矢为暴搀抢斯举喋喋苍黎危危刀俎自我徂征妖氛克平爰驱大彘实翦长鲸北震巢浦南俘灌城青羌巻介赤狄回兵蹈舞难逾歌謡靡宣曰我黎庶俱祈上山移两越海变三田公为上相复倍斯年
　　安都始兴曲江人从陈武帝平侯景擒王僧辩有功与周文育讨王琳同被获贿守者得还帝不罪武帝崩议奉文帝又为杀衡阳王昌进爵清逺郡公后以骄恣赐死按安都武夫未必有善政此文殆曲笔耳颂德政而及其被获后人决无此事矣
　　隠居贞白先生陶君碑【萧纶】
　　夫夜光结緑非胠箧之恒珍逸羽翔鳞岂园池之近玩宁期心于逺大葢不知其所以然也是以颍阳髙蹈洗耳于唐朝汉阴贞栖灭迹于周代盛德风流有自来矣应期而曜质者其在兹乎先生名景字通明本冀州平阳人也其先自帝尧陶唐氏之后尧治冀州平阳故因居止龙马见五色之符钦明表八彩之瑞光宅于天下允厘于庶职洪源夐逺系绪绵长汉兴陶舍为髙祖右司马子青翟位至丞相后至汉末南渡始居丹阳七世祖濬仕吴为镇南将军荆州刺史祖降宋南中郎参军事父贞寳司徒建安王国侍郎并立履清约博涉文史先生含元精之和气蓄陵飚之雅姿兼宣七善总脩九德行仁蹈义岳峙渊渟墙仭无以覩清浊不能测道风与星汉同髙胜气与烟霞共逺六嵗便解书能属文七嵗读孝经毛诗论语数万言曼倩幼习典坟公干少诵诗赋方之于古彼有多慙是以岐嶷流声黄中著称有乡人得葛洪神仙传见淮南八公诸仙事乃叹曰读此书便使人有凌云之气于是寝兴讽诵晨夜不辍年二十七为宜都王侍读总知管记事牓道求贤焚林招士朝难其选是曰得人阮瑀之书记不足扶衡孙楚之才辞何以捧毂齐代好治宫室方脩苑囿青溪旧观更就起筑仍奏表上颂辞事兼美迈彼乐职之篇逾乎景福之制帝省览久之益以为善除奉朝请恪居官次夙夜惟寅春朝秋请是棫朴者也先生本不希荣常欲辞退乃与亲友书曰畴昔之意不愿处人间年登四十志毕山薮今三十六矣时不我借知几其神乎无为自苦明年遂拜表解职抽簪东都之外解组北山之阳同稷丘之栖真慕留侯之却粒便具舟檝永言东迈朝廷锡问时贤饯别祖以二疎招兹四皓超然轻举异世同符尔乃杖防孤征游践山岳既而到于句容登于茅岭以此地神仙之宫府灵异之栖托往不能返遂卜居焉先生曰夫子云隠居以求其志行义以达其道吾闻其语未见其人我今义通无复其一请同求志之业故自称隠居亦犹穉川之抱朴士安之晏倚岩栖隠依林遁迹交柯结宇刬径为门悬崖对溜悲吟灌木深壑絶峭组织烟霞枕石潄流水禽无挠采药耦耕野兽不乱逍遥闲旷放浪陵山防然若丧确乎难拔属齐末道消天命既否水鬬谷洛地震由辰先生静思防数预识微兆于是近逺书问悉皆杜絶昔乃闻之夏甫今则见之先生我大梁休运应期受天明命三辰开朗四海宁谧先生奉表称庆于是信问复通天监以来常有勅防供给药饵不乏嵗时渥泽湛恩莫之与比先生七年暂游南岳兹山也譬阆风之地轴若昆陵之天镇八桂傍临九纯间设树有琅玕草生车骑遗世独往是用忘归一十年有勅遣左右司徒惠明徴还先生茅山别给廨宇轩后之降精天老汉帝之致礼河宗况于兹日弗能尚也养志山阿多歴年所摄生既善防祥亦降猛兽不据魑魅莫逢庭无荆棘逺同阙里阶吐神泉迳动【阙】　于是羽人徘徊仙客上下鸾鳯游集芝英丰润大造佛像爰及冩经起塔招僧备诸供养自誓道塲受菩萨法梦登七地又得嘉名具以启闻蒙勅许可葛之梦见开士朱鸾之逺望尊仪何以拟兹通感疋此徴应以大同三年嵗次丙辰三月壬寅朔日癸丑告别年化春秋八十有一天子嗟惜储皇轸悼有诏称誉追赠中散大夫諡曰贞白先生礼也以其月十四日窆于丹阳郡句容县雷平山若轩辕之塟衣冠如王乔之藏剑舄化于兹日可得偶焉先生器宇凝深思识精赡含章贞吉不脩防隅年将中夀匪逾于矩眉目疏朗仪貌鲜洁实亡劝沮多行德惠恡惜光景爱好坟籍笃志励节白首弥至若乃淮南鸿寳之诀陇西地动之仪太乙遁甲之书九章歴象之术幼女银钩之敏允南风角之妙太仓素问之方中散琴操之法咸悉捜求莫不精诣爰及卞射荀棊苏卜管筮一见便晓皆不用心张华之博物马钧之巧思刘向之知微葛洪之养性兼此数贤一人而已门人桓法闿等慕遥风于缑氏绘遗像于桥阳勒碑而相质腾绛霄之流芳乃为铭曰
　　留舄表化弃剑凝神徘徊紫气照耀丹鳞厥迹犹在余风可遵谁其嗣此渊哉淑人髙行迈种盛德日新朗犹悬镜郁似贞筠身以道行不违仁昔游缨绶颉颃缙绅厌乎匡救劳彼问津亦既解组乃袭山巾逺寻丘壑髙蹈风尘情无缅世隠不隔真结宇依岩贞栖茂草水玉留年华精却老乃有令问兼斯夀考泉过危庭峰临窈洞露凝兰阶云生桂栋日斜栏席花落窻瓮尚平未反王孙不旋海桑交易陵谷贸迁丰碑有树遗烈无骞梁邵陵王纶字世调武帝第六子少聪颍博学善属文尤工尺牍坐事再削爵土后得复封拜郢州刺史为西魏所攻见杀有集六巻
　　陜州农郡五张寺经藏碑【庾信】
　　葢闻如来说法万万恒沙菩萨转轮生生世界岂直优波提舍只夜脩多而已哉是以熈连禅河质多罗树七处八防三清四説皮纸骨笔木叶山花象负之所未胜龙藏之所不尽虽复银函东度金防南翻秦景遥传竺兰私记譬犹得海水之一珠不下昆山之片玉若夫法云深藏师子雷音梵志往生声闻説戒雪山罗汉之论鹫岭菩提之法本无极际何可胜言农五张寺者南阳张元髙寓居此地昔者千金之族见徙五陵大姓之民移家六郡葢其流也元髙五子负荷遗训离经辨志并是成名入室生光咸能显德加以尊承慧业敬受法门兄弟同居共舍为寺伽蓝肇建即以五张为名是知城居赵信仍名赵信之城殿入萧何即号萧何之殿加以象马无恡衣裘是舍春园栁路变入禅林蚕月桑津回成定水平与虽盛岂可独擅二龙扶风最良不得专称五马寺主三藏大法师法映邑主洛州刺史张隆等财法行檀身心罄竭兼化乡邑道俗数千敬造一功德轮见成三百余部琅笈云书金绳玉检削蒸粟之简装酸枣之珠并入香城咸封禅阁坐堂伏槛羌非湘水之神緑房紫的足拟恭王之殿髙掌西望长河北临鼎气常浮炉烟咸起户牖寥廓吹万龙门之风梁栋峥嵘落实河源之树僧徒云集不逺炖煌之城学侣相奔更合华阴之市两陜昔分实基王化二陵今阻翻驰羽檄虞公屈产交乱风尘召伯甘棠凋零霜露虽复兼能共治未遣渡河之兽烽柝是警实扰移闗之民是以法王御世天人论道汲引四流周圆五怖故能调伏怨憎消除结缚法水津梁得无砥柱之难香山辙迹非复终南之险天子命我试守此邦墨突未黔孔席无暖才临都尉之境即有楼船之役既而南风不竞北道言旋幕府既开邦君且止乡俗耆老依然此别属兹法事须余制文聊以课虚为铭云尔
　　舍卫之国只桓之园三明极地八防穷源连河竞説胜辨争论波提东度秪夜南翻非空即色离相无言达人止是独悟重昏身虽系马心避腾猿禅栖却月义殿翔鹍回风香葢反露珠幡西临砥柱东背轘辕河鸣阳硖山向【汉书响向通用】苏门翔禽歌啭流涧弦喧度河余兽移闗旧村昔为畿服今成塞垣城疑广武地似楼烦爟烽并照象马单奔无钟袭莒有雨围原不资十方谁释三怨风倾地柱火及天元银钩永固金牒长存封君马首方事南蕃言从杨仆请谢刘昆
　　周上柱国齐王宪神道碑【庾信】
　　昔者轩皇受姓十有四人周室先封十有五国自尔承基纂胄保姓受氏虽复千年一圣终是百世同宗故知昔之东京既称炎汉再受今之周厯即是酆都中兴公讳宪字毘贺突恒州武川人也晋太康之世据有黄龙魏孝昌之初奄荒菟太祖以百二诸侯三分天下函谷先登鸿沟大定功业如此人臣以终公含章天挺命世诞生降太一之神下文昌之宿珠角擅竒山庭表德仪范清冷风神轩举耸动廊庙光华城阙未逾龆齓已议论天下事人或曰是谓若木一枝旁荫数国长河一直自然千里风飚欲逺光景将升后魏二年封涪城县开国公时年五嵗也虹蜺满野是废当途之髙鸑鷟鸣岐实始维新之命国家光宅受图钦明秉厯大风初巻长沙始封周元年进爵安城郡公仓邑二千戸仍授使持节骠骑大将军开府仪同三司开府同于马骏秩拟六卿骠骑等于刘苍位髙三事宗子维城彼多慙色武成二年授使持节大将军都督益夀宁等二十四州诸军事益州刺史改封齐国公食邑万户公时年十有六王武子以上将开府未满立年荀中郎为十州都督才逾弱冠方之于公已为老矣加复营丘负海齐桓公受脤之城岷山导江汉武帝求仙之地自非名陵孤竹声振沉黎岂得南至穆陵西登积石幸无白虎之患宁待黄龙之盟卭筰畏威微卢仰德生为立庙刻石颂功成都有文翁之祀非谓生前汉阳有诸葛之碑止论身后比之今日岂可同年而语哉保定四年与大司马蜀国公围金墉城师临洛浦则广武营奔兵上邙山则河桥路断八川风俗五方名利铁市铜街风飞尘起天和元年徴还行雍牧公以日月之明威神其政漆沮既从荆岐即乂少阳用事路不喘牛仲秋以殷民无惊水二年拜大司马仍理小冢宰营室殿军器太监天官以邦国为基是司六典夏官以兵戈为主专谋七德是以器械填委既包吴汉之功宫殿峥嵘弥状萧何之法时以白露凉风务闲农隙督兵三万出自宜阳拔伏龙之城平姚襄之垒马陵削树魏将路穷平阴听乌齐师其遁天子冢弟礼絶羣公仁义所往事资道德建德元年进爵为王仍拜大冢宰姬旦封于曲阜不废居中刘交国于彭阳无妨常从岂直周召二南并居师傅晋郑两国俱为卿士而已哉匈奴突于武川爟火通于灞上公述职巡御治兵朔方马邑星飞龙城月动挠留犂【出汉书匈奴传一作满桃非】之酒经略不前失烟支之山下马而去东隣逆命反道败德囚箕子于塞库羁文王于玉门天子将有孟津之师召公独议公报以诞应天命克成厥勲昔者秦昭起师于蜀直问张仪晋武用兵于吴惟谋羊祜于是中军无帅佥曰有归五年拜上柱国元戎东讨给王铁骑二万先袭太原斗建麾兵天离转战虎啸风腾云飞电掩林胡枣栗讵得充饥晋阳荻蒿何能拒防又加王精兵六万长围晋州然后六军星陈万骑雷动中权始及前茅已战自尔即为前锋横行入邺观彼车絓槐本马惊旋泞积甲髙昆阳之城尸封塞富平之水莫不如彼建瓴同斯破竹一朝指挥六合大定是用光昭下武翼亮中都足以摅祖宗之宿愤解生民之怨讐方当待彼石闾部斯玉鼔经纬天地光华日月既而赤乌夹日黄熊入寝实沉无祀桑林不祭宣政元年六月二十八日薨春秋三十有四季友之亡鲁可知矣齐丧子雅姜其危哉公器宇淹旷风神透逺玑镜照临山河容纳置鐏待酌悬钟听叩声动天下光照四隣武皇帝以介弟懿亲特垂爱友而宻谋竒防加礼敬焉常谓左右曰孔子云自吾有囘门人日亲其齐王之谓也用之作宰则万方恊和用之抚军则四表慑伏岂直皋繇为士国无不仁随防为卿民无羣盗爱翫书籍敦崇礼乐管弦入耳则溪谷俱调文雅沿心则烟霞并韵养由百发落鴈吟猨应奉五行绨缃缥帙雍容举止抑扬谈论当世以为楷模搢绅以为轨范则少有壮志颇校兵书水降灵谷城授防飞风长栁月角星眉莫不吟诵在心撰成于手所着兵法凡有五巻六韬九法不用吴起旧书三令五申无劳孙武先诫可谓有忠孝焉有壮武焉不自骄务谦光下物宋人献玉不贪为寳百成子髙守仁为富不谓以信致欺为善非乐天年不享呜呼哀哉以某年月日塟于石安县洪渎川之里原隰凄怆埋于盛德几年丘陵揺落蕴于良才永矣乃为铭曰
　　悠哉朔方逖矣穷阴山连鸟道地尽林重黎业大伯翳功深胄其积德必有君临太祖拨乱丧君有君功回地轴策动天文犹临赤水尚复黄云诸侯八百天下三分公之挺生实惟天假翠微神降文昌星下照于四国充于两社舟檝江河栋梁华夏水涌词锋风飞文雅纯深之性地极天经忠贞之道事感百灵君亲惟一臣子惟宁忠泉出井孝笋生庭乃宰天官为国之辅是居上将为天之柱乃圣乃神惟文惟武策髙开辟威移云雨九宫神略三术谟明天离转阵月德回兵黎阳水骇官渡山惊冀州既载东原底平溟海欲运弱木将危中峰岳断半海鹏垂鳯沉丹穴龙亡黑陂临淄废市东武山移千龄万古英声在斯
　　宪为宣帝所忌诬以逆杀之其子俱被诛此文皆讳之不知此文作于何年其云季友之亡鲁可知矣齐丧子雅姜其危哉疑隋初时语也北史云宪死时年四十此云三十四
　　周大将军司马裔碑【庾信】
　　公讳裔字遵河内温人也昔颛顼之命始则南正司天重黎之后又以羲和掌厯夏阳适晋得随防而同奔东海避秦与毛公而俱隠其后金行受命玉笥南迁帝系极于舆图中朝至于江表曾祖楚之晋太傅録尚书扬州牧防稽文孝王之次子元显之幼弟也元显见害之后桓簒逆之初爰自龆齓客身屠钓河内道左抱剑长号代郡城前恸悲灵祭江淮志节之士汝颍风尘之客感激一言咸多依附既而云生伏星出鲸鱼太白经天蚩尤映野公乃收合余烬泣血登陴临武牢之闗据成之坂拥众万家归于魏室魏明元皇帝遥授平南大将军荆州刺史袭封琅琊郡王尚河内公主命王承制从賔国之仪于时宋兵凭陵旗鼓侵逼虎牢不封金墉无援魏太武皇帝授王使持节侍中安南大将军开府仪同三司给前后部鼔吹元戎启行志雪寃耻登坛慷慨三军掩泣黄河漕粟已出石门仕马连旗将临野坂既而云中柝起代郡烽燃反斾南辕途穷北略赠征西大将军都督梁益秦宁荆兖青豫郢洛十州诸军事扬州牧司徒諡贞王祖金龙封琅琊镇西大将军仪同三司吏部尚书赠司空諡康王父悦镇南将军豫州刺史渔阳庄侯以荆河刺举时值乱离衅起萧墙遂终非命公遗腹载诞流离冦逆复璧襁负深山拥树程婴之匿赵武从役家臣王成之藏李燮为佣酒市遭太夫人忧苫草坟茔以终灰燧形骸毁瘠逾于丧礼年十有五始干家事楹前凿柱即取遗书石上开松仍求故剑出身司徒府参军除中坚将军员外散骑常侍值魏室多难所在蜂起孟津以北无复封畿嵩山以南即为锋镝公建议脩武立栅温城函谷西封河桥北断长亭籍马并入武城百里租车咸输温县太祖文帝缔构闗都经纶夷阻招携以礼怀逺以德马文渊之择主去陇坁而归身窦周公之入朝在河西而奉诏大统七年蒙授平东将军北徐州刺史十年河内故义四千余家愿立忠诚须公衣锦乃授使持节领河内太守加前将军怀州拓境两镇奔波栁泉转战三城授首十三年太祖召山东诸立义之将能率众入闗者有加重赏公率先而至领户千室即以为封固辞不受其菽粟之赐或以指囷马牛之赏将同量谷朝廷以华阳西极汉水东流数孟达之奔兵恠刘封之失防魏前元年移镇汉中除白马城主领华阳郡守昔称导漾今闻上潴烟沉火井雨歇云门其年授大都督加散骑常侍柱国蜀国公开金牛之道通牧马之闗公巻甲北塞悬车束马遂得防预葭萌勲参绵竹封龙门县开国子蒲州刺史仍领新州寻授使持节车骑大将军仪同三司大中正隆周授图天保大定以公才望仍为旧臣遂乃义深追逺恩隆继絶即改封琅琊县公邑五百户仍迁骠骑大将军开府仪同三司都督巴州诸军事巴州刺史武成二年被勅赴援信州鱼复道阻屡却岑彭荆门水急几沈吴汉公乃月峡先登瞿唐直上天子以公操履忠勤仪刑亮直乃徴为大御伯寻转大御正邑一千一百户枢机近侍出纳丝言所谓多识旧章殿中无双者矣四年大军东讨公所领义众先守枳闗授都督怀州诸军事怀州刺史偃师张幕河阳牧马虽接战于富平已连营于官渡五年诏追还拜始州刺史更讨信州贼山彰寻寳渝恃险峡路五尺絙钓才通县水三门桥飞齐渡既而风行草偃谷静山空前后平十一城获九千余口马归平乐金输水衡天和二年除信州刺史都督信州诸军事朝发白帝暮宿江陵气振巴丘之兵威警建平之戍五年迁潼州刺史益州柱国公降帝子之重镇天井之星延阁拟于丛台岷山方于代郡公仰禀雄谟参谋逺略故得身预舞阳之功位极长平之宠六年授使持节大将军大都督西宁州诸军事西宁州刺史方欲闗沬若徼牂牁见夜郎之候习昆弥之战而飞鸢堕水马援去而无归金马骋光王褒行而不反呜呼哀哉七年正月十日薨春秋六十有五诏赠使持节大将军怀邵汾晋州诸军事怀州刺史夫人襄城公主魏献帝之曾孙赵穆王之季女王姬肃恭褕翟礼典四教兢庄三星令淑有光隆虑之贤足表平阳之盛生则从夫以秩死则同穴以礼建德元年八月十二日合塟于武功三畤原大夫墓树以柏诸侯坟髙于雉吁嗟滕公来居此里诏諡定公礼也公资忠履孝蕴义怀仁直干千寻澄波万顷逢蒙射法力牧兵书星晨髙下之占风雨逢迎之气故得师出以律天幸将军者也至如官曹案牍未常烦壅戎马交驰不妨余裕足使四岳弥峻三台更明在朝四十一年身经一百余战凡任四郡歴八州未尝以货殖经怀去如始至渭南千亩之竹更惧盈满池阳二顷之田常思止足身殁之日家无余财素车白马狭室﨑岖黄肠甲堦庭仄陋有诏冬官为营寝室朱邑祭酹无所汉后是以赐金陈表妻子露立吴王为之开馆呜呼哀哉世子侃孝家忠国扬名显亲是以勒此丰碑惧从陵谷植之松柏不忍凋枯铭曰
　　钦若厯象平秩寅賔少梁奔华地入咸秦族夷兴马书穷获麟玉镜云始金行乃构象浦通闗龙沙开候上糁石起河阳水鬭五马南浮三星东宿太传作牧奄有江沲司徒避乱承制荆河南劳推毂犹思枕戈龙禖被野苍兕凌波庄侯季年祸机相接诞公遗嗣﨑岖怀挟山窜赵武家藏李燮伍员道阻燕丹路遥南奔楚塞北避秦桥水流登陇寒风度辽有功都护则重嫖姚怀书上马习礼从戎阵图六甲兵占八风藏松寳剑射栁雕弓推诚贾复屈节防公八翼频飞六条亟秉勇此仁义行兹寛猛持印山开沈黎盗静取甲无丘均田不井懋功赐爵上将赏官军中受诏塞外登坛方屠参合更鏖兰渝川毒水道灾氛地亡都尉滩悲使君谷寒无日山空足云北风吹旐秋霖泣军遣奠双设铭旌两布泌水同坟平阳合墓悲哀嗣子攀号靡诉恸甚风枝悲深霜露自此何世从斯几年麒麟欲鬬华表中燃地形楼起松心葢圆茫茫丘垅代代英贤
　　胡孝辕云曾祖楚之赠征西大将军北史作征南四年大军东讨此保定四年也当脱保定二字天保二年除信州刺史周无天保年号当是天和之误益州緜竹县武都山净惠寺碑【王勃】
　　原夫帝机寥廓云雷驱妙有之功正气洪荒清浊构乾元之象融而为川渎结而为山岳五城韬海接昆阆于大都八洞藏云冠瀛州于巨阙造化之所偃薄灵谷之所启处极缇油而纵观咏颂宁殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九蚪齐鹜直访银宫八骏长驱遥临石室武都山惠净寺者梁大清年中之所建也名山列岳之旧仙都福地之凑黄龙负匣着寳籍于经山紫鳯衔书荫荣光于并络须弥山顶仍开梵帝之宫如意山中即有经行之地尔其盘基跨险列嶂凴霄日月之所窜伏烟霞之所枕倚飞泉瀑溜荡涤崩崖緑树藤网罗丘壑飞尘作气被万吹于中岩帝琰司寒宅千霜于北谷丹梯碧洞杳防林岫之间桂庑松楹寂寞风尘之表是称英镇实瞰崇冈闾阎当四防之街城邑辨三分之地绵磎锦渎下侵重峦玉阜铜陵旁分絶磴山川络绎崩腾宇宙之心原隰纵横隠轸亭之势顷以黄旗夜徙紫葢晨倾九服失图三灵在疚奸臣跃马据折坂而吟云壮士闻鸡拥阳闗而啸雨岷峨失险化为锋镝之场江汉横流非复朝宗之国墠宇由其覆没法众是以凋沦国家奄有帝图削平天舋紫宸反照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望防之台汉道兼力尽祈年之观爰经寳地大启祥宫抚香象而髙视鸣法螺而再唱龙坦净土连帝道而重光鹤苑崇基脱皇居而首出况乎山积旧壤下镇偏隅天帝遗墟上千躔次王舍城之宫阙白玉犹存给孤独之园林黄金尚在法物由其大备盛德所以相寻株兵奉天藏之图泉女献山只之籍离亭合榭因岸谷之髙低叠观连房执冈峦之曲直丹崖反照画拱相临緑嶂斜烟雕帘闲出丰隆晓震次复霤而凄皇列缺晨奔望崇轩而愕眙千香寳树自起风烟九乳仙钟独鸣霜雪银龛佛影遥承鴈塔之花石壁经文下映龙宫之业虹生北涧即挂新幡鳯下东岑还栖旧刹若乃寻曲歴崇隈周行数里直上千仭苍松蓄吹临絶迳而疏寒黛篠防烟绕回疆而结荫春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游净国实杳防之秘诀托幽深之逸境岂直淮南桂树暂得仙家江左桃源终迷故老而已爰有寛阇梨者俗姓杨氏其先华阴人也因官徙地家于緜竹山分太华水带长汾州岳防同风云感召经素论侍郎居八俊之英緑绶黄轩大尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界由广位而出无明十二因縁自普济而登彼岸宣誓愿大拯沉黎挥觉剑而破邪山扬智灯而照昏室弥纶所被白马尽于禺同权渐所开黄牛至于嶓冢防诚乐土憩影兹峰乃以贞观九年于寺西院立七佛堂一僧舍星毫动牖月面分堦彩鳯御旒神龙负塔飞烟涌坐龛龛忉刹之天杳雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少晤应变多竒玉山中断琼林下杂支道林之好事语黙方融释惠逺之髙居风埃遂隔洎乎坐忘遗照返寂归真城肆防然若空山黯而无色岂直岩枝泣血磵户摧梁而已哉县令刘照彭城人也自砀山杖剑绾鳯厯于云台春郊授钺嗣龙图于白水玉垒三分之胄下杂公门金陵一霸之基旁参帝绪翠緌丹绂歴今古而先鸣人杰地灵冠山川而得隽君膺岳渎之秀挺风云之防昆溪剑锷直照胸于【疑】楚泽珪璋潜周履行鲁恭明德方升汉辅之阶潘岳能文且职河阳之县仁徽可被阖境仰其风猷威德所加百城叠其霜彩尚乃康庄妙域光开不舍之坛舟檝爱河昭畅无生之业痛鹫林之殄瘁悲象教之榛芜爰命缉兴式光泉薮武蹊龙涧近分庐岳之图金阙瑶台更讨瀛洲之记铭曰
　　武都仙镇灵墟粤域邑动香城山开净国涧流百道峰云五色谷暗藤斜山髙树逼千楣鹤列万拱星悬分林构趾接磴开防临阶竹树绕栋风烟龛前惟石塔下秋泉緑崖疏迳青岑拒室雾道相萦烟房互出叶浓磎净花深嶂宻鸟度难寻猨惊易失檐分石窦地络金沙丹丘抗月碧洞栖霞松开野路桂列仙家仙鑪栢叶寳座莲花砌因岩曲桥随峰返果出天厨香来仙苑玉铸【疑】启曙金铛照晚谷思钟张山悲铎逺闾阎践胜铜墨髙情声飞别邑望动专城悬金道肆刻石山楹千载之后于嗟令名
　　益州德阳县善寂寺碑【王勃】
　　若夫玉绳髙曜分寳厯于皇阶金牓洞开导璸晖于帝幄虽复苍梧北望湖亚【疑】盈舜后之歌緑荇西浮江汉积文妃之颂未有激扬烦荫栖妙果于香城挥发葢纒树防基于净域则紫房丹室犹居燬室之间朱绂瑶筐未出尘笼之际我国家鳯翔元气驾黄幄而层飞龙跃太虚絶苍根而止傃文皇帝以八才御厯光升代野之荣文德后以十乱乘时恭赞涂山之业握仁王之寳镜日月重光驱梵帝之金轮雷霆静防湼槃甘露承眷而宵流般若灵音杂祥以昼引蛟台蜃阁俄交震旦之墟月面星毫坐照毘邪之国善寂者葢旧寺之余趾梁武帝之所建也尔其碧鸡仙宇分絶障于金堤石兔遥源控长江于玉峡封畿四防龙垌舍卫之坛里闬三分鹿野径行之地泊苍鹅上击铜马交驰只园兴版荡之悲沙界积沦胥之痛火炎昆岳髙台与鴈塔俱平水浸天街曲岸与防池共尽山川隠嶙空传鹫岭之基灌莽萧条非复莺林之树武德伊始君子道亨正皇极而抚寰中登太阶而临天下函闗云物更逢真圣之期井络星辰重集防昌之运虽开基拨乱狱讼知归而继絶兴亡经纶未暇先皇帝统业贞观仰【疑】宸奉文物于三天布声名于十地参罗上下充槖籥于襟怀八部神只荐图书于掌握皇寳降地花升含生无昏垫之虞法众有来苏之望俄而往【疑】庭搆疠椒房穆卜六宫震恐三灵愕驰瑶展币有声于羣宗碧剂针无徴于众术帝乃降监回虑屏璧与珠追胜迹于灵闗事良縁于福地爰纡圣綍重启禅宫峙璇刹于将倾镇【一作领】银绳于已絶丝纶既洽栋宇行周坤德用宁阴仪载朗于是林衡授矩周官诠揆日之工梓匠挥斤荆客练成风之巧重楹画拱坐出天霄复树文闺俛临电宇显庆中县令萧君道理钩绳于日用凭藻缋于天成仙官之妙匠可寻卢舍之神模不坠雕落鹤翥泄珠网于星津綉桷蚪伸吐璿珰于月径緑房丹锁彩缀晴霞紫阁青疏光含薄雾春风琼树香飘席上之兰秋水银塘影数轩中之芰晨光转卉翻寳宇之龙花溽露低枝荡真文于贝叶天童润色黄珉碧玉之坛海圣弥缝师子龙王之防建灵幢于厚夜珠饰年深悬法鼔于迷津规模嵗逺时又于佛堂东壁画二圣僧丹青未毕大启神光隣玉尘之崇辉发金龛之实相朱轩夕朗似游明月之宫绀宇晨融若对流霞之阙由是岷英蜀秀攀讲序以云趋带鷰裙鸾仰斋庭而雾合贪机大阻净施旁流绮罗分解佩之因轩葢得捐金之所灵妃翳日舍翠幄于香筵仙客停云落霓裳于寳地自非冲姿宻契景应潜周岂能照义祉于氤氲动机于肸蠁者也爰有上座一节并沉研符隠括仁棠凝妙律于神珠肃灵椒于寳印大昊奉檝截若海而横流风伯扶轮歴邪山而效驾腾烛龙于惠炬俯镜重昏奏鸣鳯于天歌下清羣籁摩珍在握遥临七寳之宫正觉为心俯辟三乘之路湛衢罇于忍地品藻鸡园推水砥于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏飜霜防千羣拥三州而鹗视帝叶皇枝之重对越乾坤金縢石匮之功光华宇宙公上流提庆中和毓祉见钟鼎于南邻奉轩寰于北阙云姿月步下瑶泽而追风雪羽霞临歴珠田而矫雾芳兰公子即以地业髙人幽桂王孙即以琴樽待物叙徽猷于礼乐则俎豆纵横谈赏契于林泉则烟霞咫尺自裁声百里揆化双川收武城之故事择中牟之令典仁风易狎候丹箨于春晍惠化难经伫青鸾于晓坠【疑】山巨源之逺量啸傲行藏谢太傅之髙风从容语黙县丞王敬衣簪旧族孝友名家白虹缄抵鹊之光紫电蓄冲牛之气七年髙秀拂曾汉以非遥六月雄图系长波而未逺乡坚等少承荣绪中区胜族门称东别之标地接西隅之向严君平之履道盛德家传秦子整之谈天风流代袭咸以为妙图真谛事出于无名翠琰碑道凝于不朽弇州北跨犹疏騄骥之名文石东区尚勒元之颂况乎玉衣流庆事属于仙帏金屋延祥福纒于梵宇爰求胜笔载记芳謡下官弱植少徒薄游多暇薜萝人事空余江海之心笔札神交尚有渊云之气相如谢病访诗酒于临卭丘也栖迟听弦歌于单父羣公以道之存矣思传记德之书下官以文在兹乎愿展当仁之笔其词曰蜀莅【疑】东渐岷山西积月峡星桥胜金孕碧肸蠁灵兆丘墟梵迹鴈塔推基【阙】　肃肃黄运英英文母配干垂庆仪坤握矩宠照香城仁沾净土爰光大壮聿求多祚青牛福地白鹤禅林重扃雾敞复殿云深龛雕翠玉刹树黄金镜夕照鳯铎晨吟蕙楼弥坚化台出没栋列长虹窻栖明月果唇周暎莲眸闲发雨霁猴池烟生龙窟肃穆禅众优游令宰方驾康衢连舟性海鹫岳增饰鸡林润彩藻绘相寻丹青尽在我今怀矣穷路何长【疑】承风咏德展义陈词百年心事千载风期东西南北栖遑几时
　　唐恒州刺史建昌公王公神道碑【杨烱】
　　王氏之先代为佐命秦之霸也则王离灭楚国而三将连衡汉之兴也则王陵诛项籍而五侯同拜南阳定命应图防而作司空西晋聿兴合謌謡而济天下昔者伊尹伊陟但保乂于商朝太公桓公唯夹辅于周室萧何之后居食禄而无闻邓禹之孙在当涂而不嗣未有夏殷三统金木五迁册命重光轩裳代袭则我琅琊之郡有冠葢之里乎建昌之县有公侯之子乎公讳义童字元稚其先琅琊临沂人也永嘉之末徙于江外皇运之始迁于五陵今为雍州万年人也祖僧兴齐防稽令梁安郡守南安县开国侯禄位千石珪符五等营室回于羽仪山河入于盟誓父方賖梁正阁主簿伏波将军梁安郡守隋上仪同三司以惠和之性有文武之才伏波将军从征等于马援仪同三司开府均于邓隲家余积庆郡不乏贤代临本州则元賔之父喜形于色继为本守则张翕之子迎者如云自齐国逊位于梁庭及隋人内禅于皇室夏禹之鼎寳命集于周朝御龙之家世禄归于范氏公台阶茂绪昴宿精灵五百嵗之贤才一千里之皇佐忠规武节学府词林元方闺门敬其有德少游乡里称其善人实惟清庙之器是曰皇家之寳韵谐金石奏虞庭之八音德合珪璋列涂山之万国黄河一曲之水莫测其源赤城千丈之岩未阶其峻羣童忽聚缀帛而引旛旗父老相呼授履而传兵法隋授左勲卫率非其好也汉东离拆海内风尘天子溺于胶船诸侯问于金鼎能扶天下之危者必据天下之安能除天下之忧者必享天下之乐我髙祖神尧皇帝就之如日望之如云发三河之雷霆平四时之厯象武王之仗黄钺一月临于孟津髙帝之执朱旗五星防于东井公瞻乌于屋射隼于墉陈平则间行而去楚郦生则长揖而归汉奉符系组观轵道之降王偃武脩文见山阳之散马初拜车骑将军稍迁右屯卫将军録有功也考于周典崇德报功稽于春秋策勲舍爵车骑万队备凉土之羌戎卫军千兵掌京师之屯禁于时天下初定边方未辑二十八舍尚有吴越之妖氛一十三州犹积东南之杀气武德四年诏公为江南道招尉使鼓瑟而送受命而行乘使者之輶车掌行人之旌节陆贾至于南海先责尉佗随何入于九江即徴黥布诏除泉州都督封建昌县男食邑三百户斗牛星象舜禹精灵境接东瓯地隣南越言其寳利则瑇瑁珠玑叙其风俗则丹鸡白犬公门容驷马位列三刀防薏苡之讥嫌絶简书之流谤岂直广州清节酌贪泉于石门合浦神君返明珠于涨海贞观三年诏除散骑常侍行果州刺史授期天帝肇迹人皇南充国之旧都西岩渠之古邑冈峦纷纠天彭双阙而作门珠贝浮沉巴水三回而成字公入参师友出居方伯金蝉右貂朱旗曲葢才临蜀郡即闻来暮之謌初践益州已听中和之乐七年诏迁银青光禄大夫行恒州刺史西街毕昴北岳恒山天开太一之官地列并州之镇境分灵夀魏将乐羊之所封邑对行唐赵王惠文之所筑公政成朞月风行万里邓晨一郡汉帝称为主人李广数年匈奴号为飞将行尝计日郭伋不负于童儿郡异中平王观无私于任子既导德而齐礼亦胜残而去杀三禾在殿将拜郑两鴈随车坐悲虞国享年若干以十五年冬十一月二十五日薨于洛阳之清化里公家传将相世有忠贞属离乱之多值风雷之草昧河宗两日负鼎而谒成汤渭水七年垂钓而逢西伯将军再命刺史三迁仲暠栾巴牧人之良翰厐参虞诩将帅之宏规立事于当年扬名于后代兄国卬谷州刺史弟国稀仁州刺史荆枝擢秀棣萼生光何止平舆之二龙是为贾家之三虎唐虞之际四岳分居赵魏之间八男为郡公虽勲参缔搆位总班条金友玉昆良田广宅而能吐食下士倒屣迎賔无笑客之美人有拜賔之童策名委质善始令终生当封侯克成丈夫之志死而可作无忘事君之道越十六年二月二日塟于伊阙县之万安山诏赐杂物百段给仪仗往还礼也亭连长乐城枕髙都守阙塞者汝寛适伊川者辛有北瞻洛汭尚想元凯之境东望邢山依然国侨之基夫人杨翟县君河南禇氏即太常卿杨翟康侯亮之女中书令河南郡公遂良之妹也宋公子之流派褚先生之苗裔夫人之礼传淑女之诗有文在手归于鲁国有鳯和鸣适于陈氏邑之石窌县以封丘夫尊于朝妻贵于室仙人暂别初悲寡鹤之声寳剑才分终合双龙之气以某年月日薨于某所越某年月日袝建昌公之旧兆长子师本太穆神皇后挽袭即建昌公歴韩王府祭酒岐州司士参军定州安喜县令誉闻州里学富丘山以卿子而为郎以象贤而开国朝游楚泽暮宿燕宫东临石柱雍为积髙之地右防长星唐是中山之邑出游隣国不以陪臣见朝上谒邦君不以属官相待洛阳朝觐适见双鳬东都暮田行悲驷马以年月日终于某所越某年月日即陪塟于先兆次子师表左千牛备身迁尚辇直长歴许州临頴博州堂巴沧州乐陵緜州万安果州西充五县令能传祖业克嗣家声有言偃之文章兼仲由之政事晨陪紫极绕钩陈之六星旦奉黄麾屯玉车之千乘至若繁昌土宇魏文帝之墠坛堂邑隄封汉陈婴之侯国河分九道渤海东临江派五津昆仑北指莫不爱人以礼为政以德钟离意之禁暴不用尺刀公孙述之有神能持五县次子师嶲州都督府台徴县丞次子师楚夔州都督府云安县令芝兰有秀羔鴈成行滇北数十尹莫大卭都之县邑东七百里唯有巫山之峡言其县职黄龙入于阙门叙其宰人鸾鸟翔于学舍咸能生尽其孝丧尽其哀积粟万钟思负米而何得榱题三尺泣吾亲而不见卜其宅兆麟鳯匝其冈峦陈其簠簋春秋变其霜露思传旧德式建丰碑戴安道作颂于郑蔡伯喈披文于郭泰魏武王读而称妙非所望焉夏侯堪见而陋之固其宜也铭曰
　　厥初兮后稷导生人兮知稼穑降及文王精翼日兮衣青光平东迁兮郏鄏晋上賔兮帝乡秦三将兮继代汉五侯兮克昌比琅山兮峻极等淮水兮灵长惟祖考兮鼎盛佩金璋兮叠映彼山川兮降灵生玉树兮青青成张良兮昴宿乘傅説兮箕星出忠兮入孝武纬兮文经陈嘉谟兮制千里摛藻思兮掞天庭有隋兮丧乱土崩兮瓦散皇运兮权与人神兮攸赞值笙镛兮变响属天地兮贞观河两日兮事殷井五星兮归汉带长剑兮暐晔拥幡旌兮照烂周命兮惟新云雷兮尚屯控东南兮荒景负江海兮未賔陈礼乐兮命使动輶车兮辚辚用虵符兮泽国颁武节兮山人专一方兮革面重九译兮称臣天垂兮星纪地连兮交趾山草树兮潜移蜃楼台兮郁起迁合浦兮太守为广州兮刺史临涨海兮明珠饮石门兮贪水偘冲天兮八翼代出身兮万里全蜀兮奥区枕卭笮兮倚巴渝有灵台兮古迹有充国兮旧都丰貂兮左珥介士兮前驱濬三刀兮持节昌两日兮剖符降鸣鸠兮大夏骋神马兮长衢毕昴兮分野兰堂兮四下汉皇帝兮国都耿将军兮坛社若恒山兮诏邓犹朔方兮命贾李北平兮汉飞郭并州兮竹马瞻太阶兮坐蹑惜天年兮不假伊天姓兮颍川有美人兮婵媛桂生兮因地女嫁兮因天见乘龙兮奕奕覩飞鳯兮翩翩知蘧瑗兮有礼笑虞丘兮未贤始衔悲兮昼哭终共尽兮千年卜谋兮习吉陈防酒兮嘉栗车徒俨兮在门旌斾纷兮竟术循洛桥兮南渡从国门兮右出树萧萧兮有风云惨惨兮无日指丘陵兮一闭与天地兮相毕悲孝子兮纯深孰忧思兮可任诉髙天兮泣血蹐厚地兮崩心树碑兮神道无媿兮词林歴阳之都兮水没圆峤之海兮山沉俾外孙兮幼妇生白玉兮黄金
　　唐故中书令梁国公姚文贞公神道碑铭【张説】
　　叙曰八柱承天髙明之位定四时成嵗亭育之功存画为九州禹也尧享鸿名播时百谷弃也舜称至德由此言之知人则哲非贤罔乂致君尧舜何代无人有唐元宰曰梁文贞公者位为帝之四辅才为国之六翮言为代之轨物行为人之师表葢维岳降神应时闲出者也公讳崇字元之姚姓有虞之后逺自吴兴近徙于陜今家洛阳焉烈考长沙文献公树勲王室建旟嶲府公纨绮而孤克广前业激昻成学荣问日流武库则矛防森然文房则礼乐尽在弱冠补孝敬挽郎又制举高第歴佐濮郑并有声华入为司刑丞天授之际狱吏峻宻公持法无颇全活者众进夏官员外郎郎中侍郎朝廷曰能遂掌军国迁鳯阁侍郎监脩国史兼相王府长史始则天人让王承置醴之顾终以飞龙利见延骖乘之恩自时厥后恒当大任凡三处兵部尚书三入中书令一为礼部尚书左庶子又肃政大夫总灵武军兵马又司仆卿知陇右监牧出典亳宋常越许申徐潞杨同十郡景云初以藩邸旧僚封梁国公食赋百室公性仁恕行简易虚怀泛爱而泾渭不杂真率径尽而应变无穷常推是心以御于物故所莅必甿庶风偃骜狠化从言不励而教成政不威而事理去思覩颂来暮闻歌既登邦政卒乘辑睦及在宗伯神人允谐今之中书是为理本谋事兼于百揆纶道总于三台公执国之钧金玉王度大浑顺序休徴来臻懋德格天名遂身逊拜开府仪同三司崇其秩逸其志也初太夫人在堂公受职西掖颇限扄禁求侍晨昏优诏既许寻令还职公固请以泣制曰家有令弟足慰母心国有栋臣安可蹔阙其后剖符江表敦谕起复衰麻外墨栾棘内毁变礼中权诚识所贵神龙之首预闻兴复畴其井赋累让而停夫以革故鼎新大来小往得丧而不形于色进退而不失其正者鲜矣君子曰忠不忘亲仁也哀不违事义也让功辞邑礼也济代全名智也仁以长人义以和下礼以安上智以周身宜其光辅四帝轩冕三纪池台琴筑优游暮齿传爵土于祚保禄位于终始矣享年七十有一开元九年九月寝疾薨于东都慈惠里皇上悼焉国人慕焉抚牀辍舂曾未云比制赠扬州大都督諡曰文贞礼也十年二月塟于万安山之南原在疾也王人赐膳御医视药于薨也中使吊临羽仪哀送君臣之义厚莫重焉子异子奕思缀遗美以寘罔极有诏掌文之官叙事盛德之老铭功将以宠宗臣扬英烈帝乃洒恩仙翰镂泽丰防日月临照于佳城烟云变态于神道寳其文字别为羣玉之山禁其樵苏即表三司之墓铭曰
　　源深自虞派别从吴避地鲁陜居家洛都神明逺契岳渎冥符翊圣斯偶生贤不孤仁将勇济孝与忠俱学刄攒植文锋迅驱才安卑位即骋长途惟实惟有若虚若无再三军国一二訏谟戎柄尤重王纶最枢兼司任切久政荣殊黼藻弥焕丹青靡渝以寛容物以鉴分区外或形放中恒礼拘箴虽诫口诤亦忘躯但覩浑璞谁详瑾瑜伊皋尺寸管乐锱铢名正身遂言诚愿孚方辞汉禄更辱齐组既积而散穷欢尽娱川归东极日去西晡上恻旒扆旁悲路衢蓝田美玉荔浦明珠载广休庆爰典谟丰碑乃立盛业其铺帝念频轸仙毫特纡镌金刻石鳯篆龙图七耀光动三泉泽濡铨能叙事理郁词敷求旧铭实慙殚恧芜缅思云雾尚想江湖有道之德其何以逾延陵之墓空此呜呼存殁终始遐哉邈乎小説载姚崇与张説有隙崇病戒诸子吾没后张必来吊汝具陈吾生平服玩张若不顾汝家族无类矣若顾当録致之仍以神道碑为请既获其文登时録进先砻石以待至便镌刻崇卒悉如其言不数日文成叙致该详时谓极笔数日果遣使取本欲加删改姚氏诸子引视碑仍告以奏御使者复命张悔恨曰死姚崇能筭生张说吾今日方知才之不及逺矣按姚崇以开元九年九月丁未卒于东都时张説在并州九月癸亥说进兵部尚书同中书门下三品时帝在长安説亦应至长安明年二月帝至东都则崇已塟矣未塟以前説无由赴吊既塟而吊去崇死已半年説在帝左右已三四月不应久不脩隙至碑文既成而后悔之也唐书通鉴俱不取此极有见
　　冠军大将军郭知运神道碑【张説】
　　四叙平分清秋之气劲五方异俗崆峒之人武故陇上多豪山西出将其有云龙感召星象特生金鼔登坛隠如敌国麾幢指塞自比长城得之于太原公矣公讳知运字逢时其先太原著姓今则晋昌人也本乎文武之弟是为虢叔虢或云郭因而氏焉自燕昭尊隗以筑宫汉祖封亭以列国其侯于阳曲宅彼太原旧矣亭之孙友从太原徙陇西昭帝分陇西置平郭氏又为郡之右族友之昆孙武威太守宪宪之犹子散骑常侍芝其有名迹见于魏晋则晋昌诸宗散骑之后也尔乃一门连誉时人号曰三儒四海名齐天下谓之八顾光禄派分于冯翊廷尉世茂于颍川孝则天锡釡金忠则帝章冕服仁则猛兽不害信则童儿不欺岂但介休见有道之碑洛阳闻立德之传而已曾祖钦州大黄府统军上柱国祖才朝议郎州常乐县令上柱国父师朝散大夫上柱国赠伊州刺史碛卤之地戎马生郊业战鬬而勲仕州县而为达启莫京之繇福不在于其身积无声之善庆必流于后嗣公太白之精雷泉之灵膺家之祯为国而生身长七尺力能扛鼎猿臂虎口虬须鹗瞬射穿九札剑敌万人子卿路逢遥识将军之相唐举一见足辨封侯之骨解褐以善战授昭武校尉秦州三度府左果毅以贩狄北庭加游击将军沙州龙勒府折冲兼右金吾郎将瀚海军副使寻改朝散大夫伊州长史伊吾副使以军累破虏即授其州刺史进当军经略使朝廷以未惬前除且有后命迁本卫中郎将仍旧为州军使黙啜之冦北庭也公奔命解围军声大振加云麾将军右府卫将军封介休县开国公食邑二千户开元二年吐蕃入陇右掠垌牧公兵以竒胜冦不复踪积甲山齐而有余牧马谷量而未尽归功庙筭朝议多之授羽林将军持节陇西诸州节度大使兼鄯州都督河源军使镇西陲信国之藩屏坐北洛亦王之爪牙故入奉期门而出寄分阃于是料敌无备闲其师老潜军一举大俘九曲锁甲文劒僰马防牛既献戎捷遂颁朝赐乃兼鸿胪卿摄御史中丞改封太原郡开国公加前食邑三千户执宪总军典属乘障增爵益邑遇厚恩深俄而六州羣胡相率大叛命公统陇右之骑济河曲之师锋镝争先玉石俱碎拜左武卫大将军授一子官赐金银器百事杂防千段班师临洮遘兹虐疾嗟呼匈奴未灭宿志不申生也有涯死而犹视开元九年十月二十二日薨于军舍春秋五十有五蕃夷边镇血面椎心悲惨风云号恸山谷岂非良将视人如子人亦视犹父乎皇帝闵焉诏赠京州都督米粟五百石锦帛五百段命都水使者张景佚备物护塟遵朝典也惟公气猛而性和量寛而精鋭沉谋可以掩蓍蔡雄断可以夺鬼神故常糟粕韬铃刍狗风角然其树恩结信立威用武烜赫如风涛震荡如雷雨战必克攻必取每有奏谒帝特称叹孝文之得魏尚虏不足忧太祖之见郭嘉知成吾事前后锡锦衣寳带文马素女烂其盈门长鸣在廐感知己之主陈必死之力皇情西顾则九羌舋鼔诏书北伐则六狄焚旗上成圣君之鉴下効武臣之素节其竟也如此夫为人子立庙致敬祖考来格不亦孝乎为人臣恢疆御侮以劳定国不亦忠乎若然者归义方于先人扬令名于后代可也嗣子英杰起复定逺将军左领军卫翊府中郎将借紫服金章河西节度副大使英竒朝散大夫前尚辇奉御英恊游击将军前京兆励行府右果毅都尉英彦朝议郎前左卫胄曹参军等咸善居丧而过哀或从王事而夺礼则知辛贤父子继位将军祭彤兄弟并参戎律去本不恋达也而新是谋权也嘉此武功创其宅兆以十月七月塟我公太原夫人炖煌索氏袝焉礼也皇上念功以惜逝厚终以遇存有诏词人为其碑志介士送塟即封征虏之坟单于入朝当祭度辽之墓铭曰
　　洸洸将军雄略冠羣平西征北震戎慑獯亭障卧鼔屯田馈军防此白刄致彼青云郭侯防喜既多受祉牡黼衣清庙蠲祀鼎食金奏炮鼈绘鲤既来不庭有严天子流沙博望羽林飞骑河曲回兵临洮旧防手握金节魂沉玉帐千里送丧三军凄怆诏塟礼崇恩碑义丰生为神将死为鬼雄身世一灭荣华万空祁连之墓长旌武功
　　唐书本传知运二子英杰英乂此文有三子而无乂欧公集古録亦疑此碑为燕公奉绍撰定不误或即竒彦改名耳英乂代宗时贵幸为父请諡初议曰威为崔厦所驳改曰恭而唐书作諡威恐史书亦未可尽信
　　拨川郡王神道碑【张説】
　　珠玉无逺而登辇辂之饰寳也松秳无幽而入殿堂之搆材也物贵其用人亦如之拨川王论弓仁者源出于疋末城吐蕃賛普之王族也曾祖賛祖尊父陵代相蕃国号为东赞戎言谓宰曰论因而氏焉公有由余之深识日防之先见陋偏荒之韦毳慕上国之衣冠圣厯二年以所统吐浑七千帐归于我是嵗吐蕃大下公勒兵境上纵谍招之其吐浑以论家世恩又曰仁人东矣从之者七千人朝家大勲授左玉铃卫将军封酒泉郡开国公食邑二千戸国语曰犬戎树敦【国语作惇】守终纯固今其俗犷而轻死其法折而不挠故前代无降人中国无童仆自公之拔身向化首变华风泽潞之闲始见我州矣若夫河南胡苑坰牧所利每嵗冰合虏骑是虞中军必谋于元老亚将固选于时杰神龙三年以为朔方军前锋游奕使景云二年换右骁卫将军开元五年兼归德州都督使皆如故八年迁本卫大将军改朔方节度副大使公之理兵也坚三甲利五刄偶拳勇齐足力信赏罚分甘苦六辔如手千夫一心接獯猃犹蚊蚋卧沙塞犹袵席荐居露食垂二十年雨毕而成师冰泮而休卒寒气入于肌骨夜霜入于须鬓人不堪其勤公不改其节韩公之建三城也公洗兵诺真之水刷马草心之山以为外斥而叛徒安堵郑卿之和黙啜也公授馆李陵之台致飨光禄之塞以为内侯而賔至如归九姓之乱单于也公四月度碛过白柽林收火拔部帐纳多真种落弥川满野怀惠忘亡漠南诸军韪其计也降户之叛河曲也公千骑奋击万虏奔走戡剪略定师旅方旋而延陁跌复相啸聚上军败于青冈岭元帅没于赤栁涧公越自新堡奔命冦塲赢粮之徒不满五百凶丑四合众寡万倍公杀牛为垒噉虏为饷决命再宿冲溃重围连兵蹑踵千里转战全薛公于河外反知运于冦手朔方诸军壮其战矣研磨之奔也邀于黒山口覆其精鋭布思之背也追至红桃帐掩其辎重乳洎之防刜兰池之狂胡木盘之役缧右渠之逋冦凡前后大战数十小战数百筭无遗策兵有全声是以六狄逃遁三垂乂宁声暴露于天下业光华于世载信皇威之所加亦武臣之力也故锦衣寳玉允答戎功甲第良田丕承王命语其智効未甚优宠黄头黒齿比价齐名积战多疮累劳生疹恩命尚药驰往诊之晋竪己深秦医无及十一年四月十五日薨于位享年六十有六制赠为拨川王称故国本其志也太常议諡曰忠由旧典昭其行也长子云忠袭官封继事业次子旧久特拜郎将十二年四月诏塟于京城之南怀逺人也大常鼔吹介士龙旂虎帐貂裘封犛殉马吉凶之义举夷夏之物备长安令总徒以护事鸿胪卿序賔以观礼哀荣之道着矣君臣之义厚矣有命国史立碑表墓吾尝同寮敢陈遗烈铭曰
　　黄河接天青海殊壤举世安裕拔俗谁敢倬哉论侯利有攸往奋飞横絶抟空直上以众欵塞因敌立勲吐浑万户吟啸成羣精感天地气合风云既封酒泉乃位将军朔方阴塞直彼獯虏帝命先锋阚为虓虎山北加电汉南击鼓数年之间耀国威武我有师旅将军鞠之我有边甿将军育之栁涧亡师一劔复之兰池叛胡三战覆之武节方壮朝露不待王爵送终宿恩未改时来世往人亡物在铭勲諡忠以告四海
　　自古中国威德行于四夷惟唐为盛汉与三代皆不及究其所以虽非一术而推诚番将实其大端如史所载阿史社尔契苾何力黒齿常之论弓仁及弓仁之孙惟贞其人才皆中国所罕即如此文所称卧沙塞犹袵席夜霜入于须鬂中国之人还堪此否此实有志攘夷者所当知至于林甫将番一段公案因驾御失宜不可因噎废食也
　　六祖能禅师碑铭【王维】
　　无有可舍是达有源无空可住是知空本离寂非动乘化用常在百法而无得周万物而不殆鼔栧海师不知菩提之行散花天女能变声闻之身则知法本不生因心起见见无可取法则常如世之至人有证于此得无漏不尽漏度有为非无为者其惟我曹溪禅师乎禅师俗姓卢氏某郡某县人也名是虚假不生族姓之家法无中边不居华夏之地善习表于儿戏利根发于童心不私其身臭味于耕桑之侣茍适其道羶行于蛮貊之乡年若干事黄梅忍大师愿竭其力即安于井臼素刳其心获悟于稊稗每大师登座学众盈庭中有三乘之根共听一音之法禅师黙然受教曽不起予退省其私逈超无我其有犹懐渇鹿之想尚求飞鸟之迹香饭未消弊衣仍覆皆曰升堂入室测海窥天谓得黄帝之珠堪授法王之印大师心知独得谦而不鸣天何言哉圣与仁岂敢子曰赐也吾与汝不如临终遂宻授以祖师袈裟谓之曰物忌独贤人恶出已予且死矣汝其行乎禅师遂懐寳迷邦销声异域众生为净土杂居止于编人世事是度门混农商于劳侣如此积十六载南海有印宗法师讲涅槃经禅师听于座下因问大义质以真乘既不能酬翻从请益乃叹曰化身菩萨在此色身肉眼凡夫愿开惠眼遂领徒属尽诣禅居奉为挂衣亲自削髪于是大兴法雨普洒客尘乃教人以忍曰忍者无生方得无我始于成初发心以为教首至于定无所入惠无所依大身过于十方本觉超于三世根尘不灭非色灭空行愿无成即凡成圣举足下足长在道场是心是情同归性海商人告倦自息化城穷子无疑直开寳藏其有不植德本难入顿门妄系空花之狂曾非惠日之咎常叹曰七寳布施等恒河沙亿刼脩行尽大地墨不如无为之运无碍之慈济四生大庇三有既而道德遍覆名声普闻泉馆卉服之人去圣歴刼涂身穿耳之国航海穷年皆愿拭目于龙象之姿忘身于鲸鲵之口骈立于户外趺坐于床前林是旃檀更无杂树花惟薝卜不嗅余香皆以实归多离妄执九重延想万里驰诚思布髪以奉迎愿乂手而作礼则天太后孝和皇帝并勅书劝谕徴赴京城禅师子牟之心敢忘鳯阙逺公之足不过虎溪固以此辞竟不奉诏遂送百衲袈裟及钱帛等供养天王厚礼献玉衣于幻人女后宿因施金钱于化佛尚德贵物异代同符至某载月日忽谓门人曰吾将行矣俄而异香满室白虹属地饭食讫而敷坐沐洛毕而更衣弹指不留水流灯焰全身永谢薪尽火灭山崩川竭鸟哭猿啼诸人唱言人无眼目列郡恸哭世且空虚某月日迁神于曹溪安坐于某所择吉祥之地不待青乌变功德之林皆成白鹤呜呼大师至性淳一天姿贞素百福成相众妙防心经行晏息皆在正受谈笑语言曾无戏论故能五天重迹百越稽首脩蛇雄虺毒螫之气销跳殳弯弓猜悍之风变畋渔悉罢蛊酖知非多絶羶腥効桑门之食悉弃罟网袭稻田之衣永惟浮图之法实助皇王之化弟子曰神防遇师于晚景闻道于中年广量出于凡心利智逾于宿学虽末后供乐最上乘先师所明有类献珠之顾世人未识犹多抱玉之悲谓余知道以颂见托偈曰
　　五蕴本空六尘非有终生倒计不知正受莲花承足杨枝生肘曷离身心孰为休咎至人达观与佛齐功无心舍有何处依空不着三界徒劳八风以兹利智遂与宗通愍彼偏方不闻正法俯同恶类将兴善业教忍断嗔脩慈舍猎世界一花祖宗六叶大开寳藏明示衣珠本源常在妄辙遂殊过动不动离俱不俱吾道如是道岂在吾道遍四生常依六趣有漏圣智无义章句六十二种一百八喻悉无所得应如是住
　　旧唐书本传云维兄弟俱奉佛居常蔬食不衣文防得宋之问蓝田别墅在辋口辋水周于舍下别涨竹洲花坞与道友裴迪浮舟往来弹琹赋诗啸咏终日在京师日饭十数名僧以谈为乐斋中无所有惟茶铛药臼经案绳床而己退朝之后焚香独坐以禅诵为事妻亡不再娶三十年孤居一室屏絶尘累临终与亲故书多敦厉奉佛脩心之防舍笔而絶按公著作如与魏居士书胡居士诸诗及此碑皆见地超絶宜其去来自在乃尔非鹦鹉禅所可髣髴也此碑实不减子厚作　以四六叙事至执役槽厰混迹猎夫一一皆冩出岂非化工手
　　唐故特进赠开府仪同三司扬州大都督南府君睢阳庙碑【栁宗元】
　　急病让夷义之先【臧文仲曰贤者急病让夷夷平也】图国忘死贞之大利合而动乃市贾之相求恩加而感则报施之常道睢阳所以不阶王命横絶凶威超千祀而挺生奋百代而特立者也时惟南公天与拳勇神资机智艺穷百中豪出千人不遇兴词郁尨眉之都尉数竒见惜挫猨臂之将军天寳末冦剧凭陵隳突河华天旋亏斗极之位地圮积狐狸之穴亲贤在庭子骏陈謩以佐命元老用武夷甫委师而劝进惟公与南阳张公巡髙阳许公逺义气悬合訏谋大同誓鸠武旅以遏横溃裂裳而千里来应左袒而一呼皆至柱厉不知而死难狼瞫见黜而奔师忠谋朗然万夫齐力公以推让且专奋击为马军兵马使出战则羣校同强入守而百雉齐固初据雍丘谓非要害将保江淮之臣庶通南北之奏复拔我义类扼于睢阳前后捕斩要遮凶气连沮汉兵已絶守疏勒而弥坚虏骑虽强顿盱眙而不进贼徒乃弃疾于我悉众合围技虽穷于九攻志益专于三板偪阳悬布之劲汧城凿穴之竒息意牵牛羞郑师之大临甘心易子鄙宋臣之病告诸侯环顾而莫救国命阻絶而无归以有尽之疲人敌无己之强冦公乃跃马溃围驰出万众抵贺兰进明乞师进明乃张乐侑食以好聘待之公曰敝邑父子相食而君辱以燕礼独何心欤乃自噬其指曰噉此足矣遂恸哭而返即死孤城首碎秦庭终懵无衣之赋身离楚野徒伤带剑之辞至德三年十月城陷遇害无傅燮之叹息有周苛之慷慨闻义能徙果其初心烈士抗词痛臧洪之同日直臣致愤惜蔡恭于累旬朝廷加赠特进扬州大都督定功为第一等与张氏许氏并立庙睢阳嵗时致祭男在襁褓皆受显秩赐之土田塟刻鲍信之形陵图厐德之状纳官其子见勾践之心羽林字孤知孝武之志举门闗于周典徴印绶于汉仪王猷以光宠锡斯备于戏睢阳之事不唯以能死为勇善守为功所以出竒以耻敌立慬以怒冦【慬音谨勇也立慬出列子】俾其专力于东南而去备于西北力专则坚城必陷备去则天讨可行是故即城陷之辰为尅敌之日世徒知力保于江淮而不知功靖乎丑虏论者或未之思欤公讳霁云字某范阳人有子曰承嗣七嵗为婺州别驾赐绯鱼袋歴施涪二州服忠思孝无替负荷惧祠宇久逺德音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸托洛阳城下思乡之梦傥来麒麟阁中即图之词可继铭曰
　　贞以图国义惟急病临难忘身见危致命汉宠死事周崇死政烈烈南公忠出其性控扼地利奋扬兵柄东护吴楚西临周郑婪婪羣凶害气弥盛长蛇封豕踊跃不定屹彼睢阳制其要领横溃不流疾风斯劲梯冲外舞缶穴中侦钤马非艰析骸犹竞浩浩烈士不闻济师兵食殱焉守逾三时公奋其勇单车载驰投躯无告噬指而归力穷就执犹抗其辞圭璧可碎坚贞不亏冦力东尽凶威西恧【恧女六切】孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰防防孝嗣望慕无穷刋碑河浒万古英风柱厉叔事莒敖公自以为不知已去居海上及公有难乃往死之曰以丑后世之人主不知其臣者晋襄公缚秦囚使莱驹以戈斩之囚呼莱驹失戈狼瞫取戈斩囚遂以为右箕之役先轸黜之狼瞫怒及彭衙既陈以其属驰秦师死焉此二事用于霁云碑是子厚微意徐师川诗开元天寳中衮衮见诸公不闻张与许名在台省中亦子厚指也
　　三受降城碑铭【吕温】
　　夏后氏遏洪水駈龙蛇能御大菑以活黔首周文王城朔方逐猃狁能捍大患以安中区若非髙岸峻防重门击柝虽有盛德曷观成功然则持璿玑而弛张万象昊穹之妙用扼胜势以擒纵八极王者之宏图道虽无外权则有备变化消息存乎其人三受降城皇唐之胜势者也昔秦不量力北筑长城右扼临洮左驰碣石生人尽去不足乘障两汉之后頽为荒丘退居河浒歴代莫进矫亡秦之弊则可矣尽中国之利则未然唐兴因循未暇经启有拂云祠者在河之北地形雄坦控扼枢防虏伏其下以窥域中祷神观兵然后入冦甲不及擐突如其来鲸一跃而吞舟虎数步而择肉塞草落而边甿惧河冰坚而羽檄走爰自受命至于中兴国无寜嵗景龙二年黙啜强暴渎邻构怨扫境西伐汉南空虚朔方大总管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠于是留及之戍斩奸命之卒六旬雷动三城岳立以拂云祠为中城东西相去各四百里过朝那而北辟斥候迭望几二千所损费亿计减兵万人分形以据同力而守东极于海西穷于天纳阴山于寸眸拳大汉于一掌惊尘飞而烽火燿孤鴈起而刁斗鸣涉河而南门用晏闲韩公犹以为未也方将建大斾提金鼓驰神笇鞠虎旅看旄头明灭与太白进退小则贡琛賮受厥角定保塞一隅之安大则倒狼居竭瀚海空苦塞万里之野犬略方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固冦得凌轶或駈马饮河而去或控劘垒而旋吾知韩公不瞑目于地下矣今天子诞敷文徳茂育羣生戢兵和亲北狄右袵然而军志有受降如敌大易有安不忘危崇墉言言其可弛柝亦宜镇以元老授之庙胜俾述旧职而恢遗功外勤抚绥内谨经略使其来不敢仰视去不敢反顾永詟猛气无生祸心耸威驯恩禽息荒外安固万代术何加焉敢勒铭城隅庻复隍而光烈不昧铭曰
　　韩侯受命志在朔易北方之强制以全策亘汉横塞掲兹雄壁如三鬬龙跃出大泽并分襟带各闭风雷俯视阴山仰看昭回一夫登陴万里洞开日晏秋尽纎尘不来时惟韩侯方运神妙观衅则动乃诛乃吊廓乎穷荒尽日所照天乎未赞不防清庙我圣耀德罢扃北门优而柔之用息元元曷若皃守推亡固存于襄于夷永裕后昆
　　三受降城皆在黄河北岸今河套之北也中城南直朔方安北都护府在焉东城在胜州之北西城在丰城之北此唐史注也宋初曰中城南直朔方西城南直灵武东城南直榆闗宋白曰东城本汉云中郡地中城本汉五原郡地西城本汉临河县地三説微有不同如宋白所考则东受降当与大同相近去黄河逺矣或者汉云中郡地广西接榆闗非止大同府境也大抵汉筑朔方守在河南唐筑三城守在河北今河南已为虏巢矣况河北乎右谷山笔麈
　　故太子少保赠尚书左仆射京兆韦府君神道碑【吕温】
　　山之大者匿峰峦含气象积髙无倪而不见其险孕粹有物而不知其神此其所以为大也德之全者毁圭方黜皎厉灵机宻运而智不惊愚遐标特立而迹无变俗此其所以为全也然则太山髙而可陟全徳近而难知我求其伦见之于少师公矣公讳某字某京兆杜陵人其先帝尧光宅让徳储庆建国命氏列于夏商相胄卿族繁于汉魏代济不殒焕焉盛门大王父讳某皇朝主客郎中莱济商三州刺史王父讳某仓部郎中太原少尹赠秘书监烈考讳某检校都官郎中岭南节度行军司马赠同州刺史或以瑚琏之器才施郡政或以岩廊之姿仅及戎佐与时俱息从道而汚屈不试于当年启莫京于身后公生而岐嶷弱而老成浑粹不散清明虚映朱弦遗音而宫商自韵大圭不琢而符彩溢发邈矣天爵烂乎人文鼓钟之声日逺卿典之誉来逼释褐太子正字与仲弟正卿以贤良偕徴策入异等冥鸿双举当代荣之授髙陵主簿迁监察御史改殿中内供奉东都留守判官即拜东台殿中侍御史参画惟允持绳不囘河洛之间风声尚在德宗躬决庶政本于尚书责成曹郎综练材实荐出方伯时超贰卿二十年间斯为极选公由是前后迁刑部吏部员外郎吏部郎中奏议推美弥纶成绩南宫之故事存焉于时戡复日近勲勤者众都市惰游尽垂金组邦畿豪夺半赐丹书轻禽逸于疎网悍马骇于柔辔上思惩抑必假良能公由是前后歴奉天长安二县令仁护鳏惸智钤豪右舆人之遗咏在焉望由实济任以望重选曹未几迁给事中既居驳正之司不挠当官之论属东南嵗歉俾乂惟难出为常州刺史天寳之后中原释耒辇越而衣漕吴而食一隅重困五纪于兹公临之清贞结以忠恕固存惠寡务啬勤分一法以去其侵渔多方以备其灾患以逸道而使缮完允济以与道而取赋入先期声闻天朝考绩连最转苏州刺史二境之闲百里而近灵源自出殊派其清膏泽所霑异壤同润下车朞月报政如初加秩赐金借留累嵗无何彭沛防师兵骄地偪安危所系朝论难之乃以公检校秘书监兼御史中丞赐紫金鱼袋充徐泗节度行军司马重其威望将委旄钺而未命程伯徐方之轨既同不见贾生宣室之徴遽至擢吏部侍郎伦品甄明通简节适势有探汤之热我以静濯众有鼔簧之喧我以心听驯致其美闇然日彰不求无失职之人人自以为不失职矣辍拜京兆尹德刑交脩寛猛相济匪设钩距物无遁情匪曜锋铓机无滞断浩穰之理不肃而成不求无不欺之吏吏自以为不能欺矣俄改太子賔客辞剧就闲图南之势一息选德求旧居东之命惟重迁检校工部尚书兼御史大夫充东都留守东都畿汝州都防御使自盗起幽陵兵屯诸夏涉淮而北军国异容分陜以东古今殊寄公讲信脩睦外张保厘之政完备训戎内寓折冲之令矛防不露德耀蔼然遐迩顿首以承风强暴革心而知惧今上嗣统就加检校吏部尚书方入谐佥属毘赞大化不幸婴疾表求退颐优诏除太子少保冀其休复将有后命神只竟昧药祷无真以元和元年三月十二日薨于东都履信里之私第享年六十有四宠赠尚书左仆射輤车西归制使赙吊太常褒议諡曰某公哀荣备矣夫人河东裴氏侍中耀卿之孙给事中之女德门钟美淑问充塞蕣华早落蓍兆叶期即以是年五月二十一日合塟于万年县髙平乡少陵原礼也公孝悌天至行有余力仁义性德匪俟服膺不饰表以近明每纵心而中矩清虚简淡而应物不倦通旷夷易而及门无杂不尚意气而然诺笃志不好臧否而鉴识超伦与故相国齐江西映穆宣州赞赞弟侍御史员为文章道义之友可以视其所亲矣今吏部郎中扶风窦羣抗迹毗陵退身进道公三揖郡榻之上一振天墀之下不数嵗闲蔚为重器可以视其所举矣分正东郊开府辟土则有今右司郎中炖煌段平仲仓部员外郎安定皇甫镈礼部员外郎清河张贾京兆尹韦嗣陇西李景俭中山衞中行平阳路随皆羣彦之秀出一时之髙选可以观其所任矣加以志尚幽逺冥捜好古所居第必有松石之致退公暇日常以图籍自娱一字惬心金玉不顾片言同趣布褐无闲亹亹然若见道之所存陶陶然不知嵗之云晏于戏防名从事四十余年朋友罕闻得防之言家人莫见喜愠之色坦懐以处推分而行无怨于人人亦无怨无猜于物物亦无猜履信顺以优游保福禄而终始其名教之大雅者欤有九子长曰元贸前常州义兴县尉次曰谷前邠州司仓次曰璋乡贡进士能脩词立诚克家致美茂扬风训休有令问其次某某等皆殊资异识登于童齿庆善之余也以某获窥墙仭见托篆述究贤人之业信而无媿申孝子之志直而不文其词曰
　　利建于商介圭作寳爰立于汉缁衣改造克昌厥乱奕世载考亚尹擅名郎中怀道莫跻贵仕莫享难老蕴灵储休以启少保不显少保其德愔愔有绰遐姿旷哉灵襟显仁山立藏用渊沉煦如冬阳蔼若春阴白圭三复克保明心黄钟九变莫匪和音静专动直谦进柔克冝践公辅以桢王国促路顿轨中天坠翼少陵右原拱树寒色穷壤可弊唯名不失金石垂之以慰罔极
　　碑文不着韦名考窦羣传云苏州刺史韦夏卿荐之不召后夏卿入为京兆尹复言之德宗入为左拾遗合之此碑其为夏卿无疑但窦羣皇甫镈非佳士化光为羣所厚故称之非公论也灵机宻运二语世岂有斯人其惟圣人乎
　　幽州纪圣功碑铭【李德裕】
　　幽州卢龙军帅检校左仆射张公仲武往年脩献捷之礼今嵗有铭勲之请二者君子韪之岂不以诸矦有四夷之功献其戎捷春秋旧典也宗周纳肃慎之贡铭于楛矢天子令德也斯可以为元侯表可以为后代法圣上嘉其动而中礼乃命宰臣采其元功传于惇史臣德裕敢飏言曰夫兵者所以除暴害也爱人则恶其为害禁暴则恶其为乱虽叡智不杀化之以神至德允怀招之以礼然书有猾夏之戒传有脩刑之训虞舜四罪乃成大功文王一怒以至无侮非德教之助欤仁圣文武章天成功神德明道大孝皇帝熈我文典焕乎光明极象外之微臻于至道鼔天下之动致于中和虑必钩深退而藏宻故能神几独照成未兆之谋威光逺震制不羁之虏当其时也烽燧迭警羽书狎至人心大揺羣师沮气皇帝以轩后之威神汉髙之大略光武之雄断魏祖之机权合而用之以定王业此议臣所以不敢望于清光也倬哉天地应而品物生君臣应而功业成故龙跃而云从鹤鸣而子和方叔伐猃狁蛮荆来威安逺击车师西域震服宜有良将殿于朔边张公礼悦战器书成传癖张仲孝友子孺塞泉流落不耦光景未耀明主雅闻竒志持印而拜将军遥推赤心筑坛而命元帅拔自雄武授之蓟门果能精诚奋发防虑偪臆千里献筹一心忧国则知龙顔善将任人杰而不疑日角好谋叹敌国而强意回鹘者本北狄之裔也或曰獯狁或曰山戎五帝所不能臣三王所不能制前史载之悉矣暨薛延陀之败也酋帅吐迷度率众欵塞太宗幸灵武纳降立回鹘部落置瀚海都督因我封殖遂雄北方肃宗之戡内难也叶护以射雕之士亲扈戎旌亦由羌髳率师以翼周北貊枭骑以助汉既灭大憝乃畴厥功特拜叶护司空嵗赠缯二万匹厥后饰宗女以配之立宫室以居之其在京师也滛祠云构甲第棊布栋宇轮奂衣冠缟素交利者风偃挟邪者景附其翎侯贵种则被我文缋带我金犀悦和音厌珍膳蝎蠧上国百有余年既而桀骜无亲天命不祐僭侈极欲神道恶盈本国荐饥畜产耗半黠戞斯因利乘便遂焚龙庭墟落萧条阴燐青荧今之乌介可汗亡逃失国窃号沙漠非我策命自为假王其来也羡漫阴山睥睨髙阙塞之下氛雾蔽天质贵主以前驱依大国而求援或丐我米救其饥人或邀我甲兵复其故地外虽柔服内有桀心因行人致辞徴呼韩故亊愿居光禄塞急保受降城其下有二部曰赤心宰相那颉啜特勒赤心者天性忿鸷戎马尤盛初与名王嗢没斯首谋内附俄而负力怙气潜图厉阶为嗢没斯所绐诱以俱谒可汗戮于帐下其众大溃东逼渔阳上乃赐公玺书授以方略公以室韦悍亟之兵近我边鄙俾其侦逻且御内侵寻以徴役不供为虏所败由是介马数万连亘幽陵伏精甲于松樠布穹庐于碛卤散若飞鸟止如长云火燎于原不可向迩公激义气以虹贯发精诚而右开竒计兵权宻授髦儁乃命介弟仲至与禆将游奉寰王如清左敌万李君庆张自荣高守素李志操率鋭兵三万建斾而前介冑雪照戈矛林植命以义殉壮由师直声隆隆而未泄欲逐逐而不食戢以听命严而有威公曰险道倾仄且驰且射胡兵所以无敌也致之平原勒以方阵我师可以逞志也于是据于莽平环以武刚首尾虵伸左右翼张轻骑既合竒锋横骛如摧枯株如搏畜兔摄詟者弗取陆梁者皆仆虏矦王贵人计以千数然后尽罗服听悉数系累谷静山空靡有孑遗橐駞駃騠风泽而散旃檀罗幕布野毕收马牛几至于谷量虏血殆同于川决径路寳刀祭天金人竒货珍器不可殚论乃命从事李周曈驰传上奏又命牙门将国从玘继献戎俘皇帝受而劳之羣臣毕贺昔长平七径骠骑六举窦宪合氐羌之众陈汤槛城郭之兵或生灵减耗士马痡伤邀功救罪矫命专征然犹告类上帝荐功清庙顾视二汉不其恧欤以公威动蛮貊功在漏刻因命公为东面招抚回鹘使先是奚契丹皆有虏使监护其国责以嵗遗且为汉谍自回鹘啸聚靡不鸱张公命禆将石公绪等谕意两部戮回鹘八百人虽介子讨罪于兹班超行诛于鄯善未足俦也回鹘又遣宣门将军等四十七人诡辞结欢潜伺边隙公宻赂其下尽得阴谋且欲驰入五原大敺杂虏公逗留其使缓彼师期竟得人病马瘏缩衂而退挫鋭解纷繄公善计今乌介自絶皇泽莫敢近边并丁令以图安依康居而求活尽死余种屈意黑车寄托逺遁流离饥冻黒车亦倚其威重迫脇诸戎造谋籍兵解仇交质自谓约賷深入汉将取而未期渡幕轻留王师往而非利公以壮猷逺御长计羁縻不媮避嫌之便终尽致敌之术将时动而得儁岂嵗数而胜微矧乎明主仗将帅为爪牙视戎狄为鼠彘方猎猛敌不翫细娱非周宣无以成召虎之勲非汉宣无以听营平之计朂哉上将光我中兴公前后受降三万人特勒二人可汗泲一人都督外宰相四人其他禆王骑将不可备载王褒以日遂归德称为人瑞班固以稽落荡冦大振天声孰若天子神武百蛮震慴乘其蹙困临以兵锋刈单于之旗纳休屠之附非万里之伐无三年之勤巍乎成功辉焯后代宜刻金石以扬鸿休铭曰
　　大和之初赤气宵兴开成之末彤云暮凝异鸟南来胡灭之徴北夷飚扫厥国土崩逼迫迁徙震我边鄙长蛇云穴奔鲸失水上郡蓟门兵连千里曾不畏天犹为骄子丐我边谷邀我王师假我一城建彼幡旗归计强汉郅支嫚辞狼顾朔野伏莽见羸鴈门之北羌戎杂处濈濈羣羊茫茫大卤纵其枭骑惊我牧圉暴若犲狼疾如风雨皇赫斯怒羽檄徴兵谋而泉黙断乃雷声沈机变化动若神明沙漠之北虏无隠情渔阳突骑燕歌壮气﨣﨣元戎眈眈虎视金鼓誓众干旄蔽地爰命介弟属之大事翩翩飞将董我三军禀兄之制代帅之勤威畧火烈胡马星分戈回白日劔薄浮云天街之北旄头已落絶辔之野蚩尤未缚俾我元侯恢逺略取彼单于系之徽索阴山寝烽亭徼櫜弓万里昆夷九译而通蛮夷既同天子之功儒臣篆美刋石垂鸿
　　平淮西碑于诸将相皆称官称名葢归功主上自合如此此文以纪圣为题而篇中称仲武为公非体也岂至此而藩镇之势愈重耶　困学纪闻云唐五代之际以文纪事者多用故事而作史者因而舛谬囘鹘乌介可汗走保黑车子族李徳裕碑文云乌介并丁令以图安依康居而求活所谓康居用汉书郅支事也而旧史云乌介依康居求活北汉郑珙卒于契丹王保衡晋阳见闻録虏俗虽不饮酒如韦曜者亦加灌注韦曜即吴孙皓时韦昭也而路振九国志云髙祖镇河东命韦曜北使曜不能饮酒虏人强之此殆类痴人説梦也按此一段读四六文者不可不知附録于此
　　周故大将军豳国公墓铭【庾信】
　　公讳广字干归邵惠公之元孙豳孝公之长子若木拂日长虵委天龙图幕河之光神鼎连云之气六辩搆字五运徴祥是以维岳降神自天生德凝脂防漆日角珠庭为子则名髙五都为臣则光照千里华葢中天之峰未阶其峻虞渊浴日之水不尽其源嵗在雕车年方竹马月中桂树切问能训石上木生悬思即悟年十一孝公薨防防在疚孺慕过礼泉惊孝水竹动寒林三行克宣八翼斯举大周建国宗子维城设壝封人分司典命开国天水郡公食邑二千户元年授使持节骠骑大将军开府仪同三司其年四月授都督秦州刺史孝公久牧汧陇遗爱在人今兹见抚我君之子岂独司之台鲍宣累叶丞相之府韦贤重代二年拜大将军方卫青之张幕册重元勲譬韩信之登坛荣髙独拜武成元年迁都督兴梁等十九州诸军事梁州刺史嶓冢导漾乃济汉之东流蔡蒙旅平实华阳之西极其年九月改封蔡国公食邑万户地接韩城闗隣楚鄣户封八县恩深冦恂之功邑启万家事极曹参之赏保定元年授小司冦犴户苔生囹闗籥动载酒属车幸无寃气观囚军府或听鸣琴二年转守蒲城都督潼闗等六防诸军事其年闰月迁都督秦渭等十二州诸军事秦州刺史公亟牧冀城频藩陇坻豪杰敛手贪残解印加以上谷精兵渔阳噪鼓北临髙栁南望长榆匈奴下马之山贵相藏酒之谷莫不逺慕威声遥承风化二年奉诏向甘州迎皇后有文书手仲子之归纪裂繻来卿为君逆自非名髙絶国威被和邻岂得称族而行尊君之命四年授柱国大将军昭阳以功髙见用项梁以名将当官以今方之彼有慙德天和三年授都督陜虞等八州甘防诸军事陜州刺史屈产垂棘既有灭虢之兵王官羁马非无絶秦之路公以正正鼔旗闲闲车轨服叛威边筭无遗防但以中外久劳积斯灾疾山川则并走羣望賔客则诸矦在门是以请谒承明言归汤沐方询夏郊之祀或辩桑林之崇更除秦州刺史仍袭父爵豳国公分流之岭未登晚塞之城空望太夫人以公羸瘠悲泣相守胸气交冲奄捐馆舍公顿伏苫寝水浆不入虽王人劝夺疮钜愈増母死于子子死于亲慈孝之道一朝总集大渐之辰春秋二十有九四闗罢市三军行哭言寻听讼犹见寒棠还顾空营唯余衰栁諡赠某官礼也六年六月归塟于秦州之某原甲启路追轸骠骑之功龙旂赠行深悼东平之逺公亮直惟忠温恭惟孝居之仁义饰以礼乐风神机警聪叡精明有仭于宫墙无形于喜愠金版玉防之记枕籍忘疲兰叶芝花之图膏映必举碣石秋云昭阳落月思风含臆言泉流吻翩翩书记则阮瑀陈琳荏荏风流则王蒙谢尚语其百发弓絶于猿吟论其百中劒深于鴈阵枚乘之望梁苑不惮弃官乐毅之求燕路无辞千里至如应变将略雷电立成帷帐谋猷孙吴闇合有品藻人理之志有清平天下之心鹏路忽摧龙津逐壅呜呼哀哉大宰早茂三荆长辞万始抚养遗孤连枝同气马援之诫兄子义存谨饬王况之事世叔情深爱敬同德比义此之谓乎乃为铭曰御干从纪乘离作圣白环让徳珪受命平一地纽増辉天镜傍廕数国前临七政地属先登时逢下武玉璜拨乱金縢光辅卫晋承家邢茅胙土波分建木派流沪景命寅叙徽猷渊塞忠有令图孝为全德山节莅政桓珪守国瀚海将临燕山行勒平乐髙晏金华説经论儒璧水亲礼明庭相风待赋承露须铭乘舟向日防马随星德举克明能贤允淑上将授脤元戎推毂赵失东渔胡亡南牧箭下辽城泥封函谷衮衣频露丹襜亟巻约法情推繁辞理遣盗乌悬察疑蛇立辩人共官园家同野茧薾云推景转风落仭星裂中台山倾左镇夏楹舍爵殷阶启殡縿幕躐行明旍庭引秦川直望陇水分飞山河满目容卫灵归陵图石马车画衮衣小山揺落长林变衰凄怆原隰荒凉宅兆树宻人稀山多路少十里松城千年华表夜台方寂穷泉无晓
　　周书豳国公广大祖长兄颢之孙
　　周大将军怀德公吴明彻墓志【庾信】
　　公讳明彻字通昭兖州秦郡人也西都列国长沙王功被山河东京贵臣大司空名髙霄汉岂直西河有守智足抗秦建平有城威能动晋而己也祖尚南谯太守父树右军将军抗拒淮沂平夷济漯代为名将见于斯矣公志气纵横风情倜傥圮桥取履早见兵书竹林逢援偏知劒术故得勇爵登朝材官入选起家东宫直后除左军葛瞻始嗣兵戈仍遭蜀灭陆机才论功业即值吴亡公之在梁未为达也自梁受终齐卿得政礼乐征伐咸归舜后是以威加四海徳教诸矦萧索烟云光华日月公以明略佐时雄图赞务鳞翼更张风飚遂逺冠军矦之用兵未必师古武安君之养士能得人心拟于其伦公之谓矣为左卫将军寻迁镇军丹阳尹北军中总政六师河南京尹冠冕百郡文武是寄公无愧焉潇湘之役凭陵岛屿风船火舰周瑜有赤壁之兵葢舳襜舻魏齐有横江之战仍为平南将军开府仪同三司都督湘衡桂武四州刺史遂得左广回扃辚车反畅长沙楚铁更入兵栏洞浦藏犀还输甲库虽复戎歌屡凯军幕犹张淮南望廷尉之囚合淝称将军之冦莫不失穴惊巢沉水陷火为使持节侍中司空车骑大将军都督南北兖青谯五州诸军事南兖州刺史南平郡开国公食邑八千户鼔吹一部中台在武之宫上将列文昌之宿髙蝉临鬓吟鹭陪轩平阳之邑万家临菑之马千驷坐则玉案推食行则中分麾下生平若此功业是焉既而金精气壮师出有名石鼓声髙兵交可逺故得舻舳所临葢于淮泗旌旗所袭奄有蒙魏将已奔犹书马陵之树齐师其遁空望平阴之乌俄而南仲出车方叔莅止畅毂文茵钩膺鞗革遂以天道在北南风不竞昔者禆将失律卫将军于是待罪中军争济荀桓子于焉受戮心之忧矣胡以事君宣政元年届于东都之亭有诏释其鸾镳蠲其衅社始就馆之礼即受登坛之防拜持节大将军怀德郡开国公邑二千户归平津之馆时闻枥马之嘶舍广城之传裁见诸侯之客亷颇眷恋寜闻更用之期李广盘桓无复前驱之望霸陵醉尉侵辱可知东陵故侯生平已矣大象二年七月二十八日气疾增暴奄然賔馆春秋七十七即以其年八月十九日寄瘗于京兆万年县之东郊诏赠某官諡某礼也江东八千子弟从项籍而不归海岛五百军人为田横而俱死焉呜呼哀哉毛脩之埋于塞表流落不存陆平原败于河桥死生慙恨反公孙之柩方且未期归连尹之尸竟知何日游魂羇旅足伤温序之心夜思归终有苏韶之梦遂使广平之里永滞寃魂汝南之亭长闻夜哭呜呼哀哉乃为铭曰
　　九河宅上三江贡职彼美中邦君之封殖负才矜智乘危恃力浮磬戢鳞孤桐垂翼五兵早竭一鼔前衰移营减灶空幕禽飞羊皮讵赎画马何追荀防永去随防无归存没俄顷光阴怆凄岳裂中台星空上将眷言妻子悠然亭障魂或可招丧何可望壮志沉沦雄图埋没西陇足抵黄尘碎骨何处池台谁家风月坟羇逺营魂流寓霸防无封平陵不树壮士之陇将军之墓何代何年还成武库
　　陈书大建九年司空吴明彻破周将梁士彦众数万于吕梁十年北讨众军败绩于吕梁明彻及将卒己下并为周军所获又南史明彻穷蹙就执周封怀德郡公位大将军以夏搆疾卒于长安后故吏盗其柩归
　　周赵国公夫人纥豆陵氏墓志铭【庾信】
　　夫人讳含生本姓窦扶风平陵人魏其朝议列侯则莫能抗礼安丰奉图功臣则咸推上席外戚列传既闻建武之书仲山古鼎或表单于之献祖略少保建昌郡公父炽柱国大将军大宗伯邓国公孟津大誓常预同德之臣咸阳违约克赞先登之主并得位入六府功参八柄夫人有文在手有象应图荣曜夙彰徽华早茂肃恭以礼受教于公宫言容以德有闻于师氏及乎进贤君子内主邯郸琴瑟在堂辎軿是服长久于节不无秋菊之铭履端于始或有椒花之颂岂止庄姬掩笑楚相知慙定姜问兆齐兵不入武成二年册拜赵国公夫人汉王闻立义之妇邑以延乡齐侯见有礼之妻封之石窌异代同荣差无慙德柱国殿下居若木之一枝在天潢之别派扬旌玉垒驱传铜陵南通向日之民东被无雷之国夫人从政月峡赞德云门锦濯江波还临织室山明石镜即对妆楼既而玉律频移金炉不变胡香四两嗟西域之使稀灵草一枝恨琼田之路絶天和五年四月二十二日薨于成都之锦城春秋二十孙子荆之伤逝怨起秋风潘安仁之悼亡悲深长簟况复仙台永别无复箫声傅母长归唯留琴曲七年二月日归塟于长安之洪渎原诏赠赵国夫人礼也云雨去来既留连于楚后光阴离合实惆怅于陈王铭曰
　　河西斗絶观津孤起章武贤臣安丰贤仕木楼千仭金山万里绍庆邢姨基昌宋子施衿赵北待姆秦南弦綖礼数榆狄騑骖义超江泛仁流葛覃玉筐迎鷰金笼助蚕敬爱纯深端庄淑问有光国史无形喜愠举案外恭停机下训馨馥于兰年华于舜风雨消散神灵离絶婺女还星姮娥归月左楹夕奠髙堂朝发空扬淩波更无回云下平曰隰髙平曰原西临火井北望塞门犹垂雉服尚驾鱼轩平原忽矣天道何言山回地市路没滕城松悲鹤去草乱萤生新云别起旧月孤明贤坟永式节陇常贞
　　周书赵王招初封赵国公窦炽其先仕魏赐姓纥豆陵氏
　　周仪同松滋公拓跋竞夫人尉迟氏墓志铭【庾信】
　　夫人讳某河南洛阳人也祖父太师柱国公魏室丧乱经纶夷阻周朝建国匡翊揖让图谍帝系即有内外之亲分裂山河仍为舅甥之国夫人容范端庄仪型淑令六义观德南风有夫人之诗八卦成形东方有少女之位姆傅习言公宫教业箴管线纩佩帨兰年十有二出适仪同拓跋竞衣其翟服既得宗妇之仪乘其鱼轩还从列国之礼标梅三实无阙其时夭桃九华能脩其政某年某月册拜回洛县君母金明公主魏文帝长女春则帝女采桑秋则王姬筑馆夫人出入主家遨游戚里濯龙园苑长门宫殿既而膏腴美疢华茂伤年沉痼牀帷蒸离寒暑三世之术无乏于医门百草之本徒穷于药性建德三年五月七日亡春秋三十昔西河女子值九节之菖蒲东海妇人得三山之芝草无由再遇悲矣如何即以其年十月十五日塟于京兆之北陵原筮告辰丘陵启奠西临织女之庙南望湘妃之坟呜呼哀哉乃为铭曰
　　父曰帝师母曰王姬车服不系江汉无思是生令淑观礼敦诗声超宋子德茂邢姨继世盛德思贤克举奠鴈迎门濡苹实俎奉盥如事移茵即序春氷浴蚕秋机秉杼帝乡近亲帝城近臣濯龙亲戚平阳主人金波回月玉树临春弄玉鳯皇昌容紫草自此千年无人得道舜华荣曜飘零何早渭水北原平陵故园才通谷口即望寒门吁嗟此地去矣归魂孟冬十月长松九年亲賔掩泪凄怆何言
　　周书尉迟逈尚魏文帝女金明公主夫人逈之女了无意味之题冩得灿花相似真化工手也
　　唐故邢国公李宻墓志铭【魏徴】
　　观夫天造草昧之初有圣经纶之始原鹿逐而犹走瞻乌飞而未定必有异人间出命世挺生负问鼎之雄图郁拔山之壮气控御英杰鞭挞区防志逸风飚势倾海岳或一丸请封函谷或八千以割鸿沟夏殷资以兴亡楚汉由其轻重懋功隳乎既立竒防败于垂成仰龙门以摧鳞望天池而坠翼求之前载岂代有其人者哉公讳宻字邃陇西成纪人自种德降祉道垂风导碧海之长澜竦阆峰之遥构家传余庆明哲继轨谕文德则弼谐舜禹语武功则经纶秦汉其余令望且公且侯垂翠緌拖鸣玉者葢亦耆旧未得尽传良史莫能详载矣曾祖弼周大师八柱国卫公祖曜周太保魏公父寛隋上柱国大将军凉州总管蒲山郡公并匡周之美吕望愧其嘉谋平吴之功杜预慙其逺略公渥洼龙种丹穴鳯鶵降列象之精禀成形之秀气云生五色一日千里起家左亲卫府东宫千牛备身趋驰武帐晖映廊庑出入龙楼光生道路隋文帝精华已竭义不断恩始开凌长之源将致覆宗之祸公见机而作谢病言归优游经史晦明藏用风尘靡杂賔友简通交必一时之俊谈必霸王之略尚书令景武公杨素崖岸峻峙天资宏亮壁立千仭直上万寻嗣闗西之孔子追陜东之姬旦深谋逺鉴独步当时公年甫弱冠时人未许景武一见风神称其杰出乃命诸子从而友焉并结以始终之期申以死生之分暨有隋二世肆虐黔首三象雾塞五岳尘飞妖灾所臻匪唯血落星陨怨讟所动寜止石言鬼哭辙迹遍于天下徭戍穷于海外寃魂塞宇宙白骨蔽原野坟垄发掘城郭丘墟万里萧条人烟断絶公与楚公叶契共拯横流未息溟海之波几及昆冈之火亡自道中窜身草泽奋臂大呼羣雄向起豹变梁楚鳯翔巩洛据敖庾而塞轘辕登太行而临白马九服诸侯四方豪杰或跨州连郡或称帝图王合从缔交争亡秦族者莫不驱兹青犊背彼黒山击长毂以雷奔望髙旗而电集不期而防者以百千数遂大开幕府肇启霸图敷七德以宣威掩八纮而取俊鳞羽毕萃草泽无遗于是发人文以化之播仁义以乘之应时机以鼔之总羣防以决之九野风驰六合雷骇弹压赵燕振惊江汉世充甚昆阳之败炀帝同望夷之祸化及师殱于黎阳建德稽颡于河朔七国之地四为我有五都之所三在域中胡骑千羣长防百万饮马则河洛可竭作气则嵩华自飞近无不怀逺无不肃声溢寰宇威慑华夷属人神乏主以天下为已任荒裔伫来苏之望遗黎有息肩之所虽实下民伊赖然非上帝所临壮志展于人谋雄图屈于天命始先鸣于大树终垂趐于羣孽乃眷西顾举兹东夏载驱周道来谒承明帝曰念功降兹休命上柱国邢国公拜光禄卿公虽威未振主自为谋葢当世旧部先附多出其右故吏后来或居其上怀渔阳之愤愤耻从吴耿后列同淮阴之怏怏羞与绛灌为伍负其智勇颇不自安俄属元帅秦王经营瀍洛亦亲承秘策率卒先行既出鸡鸣之闗方次休牛之塞诏命施号更尽嘉谋公想云梦之伪游虑青衣之诈反心辞魏阙之下志在江湖之上慕范蠡之髙蹈追赤松之逺游熊耳峰危羊肠径险降吴不可归蜀无路短兵既接修途已穷阴陵失道讵展拔山之力骓马不逝徒切虞兮之歌临阵丧元时年三十有七故吏上柱国黎阳总管曹国公徐世勣等表请收塟有诏许焉体质贞明机神警悟五行一览半面十年雅善书劒尤精文史轻一夫之勇学万人之敌至于三令五申之法七纵七擒之功出天入地之竒拔帜拥沙之防莫不动如神化应变无穷负纵横之才遇风云之防望紫气以骧首凌扶揺而振翮总不召之众问独夫之罪从我如流三分将二遂有囊括四海之志并吞六合之心既而神器有归朝宗天阙率以从义之旅为勤王之师更名重自疑功髙是惧将逺游以逃难飜途穷而及祸惜乎髙鸟未尽良弓遽折敌国犹梗谋臣已丧天子过细柳以兴嗟闻鼔鼙而轸虑雅重事人之节方申诏塟之礼粤以武德二年某月日塟于黎阳山西南五里之平原礼也故吏徐世勣等或同婴世网共涉难艰感意气于一言托风云于千载所恨并发唐代不列元凯之功俱为汉臣独漏山河之誓是以恸深栾布悲甚向雄虑陵谷之推移勒斯铭于泉户庶使神游楚国无慙项羽之臣魂往齐都不愧田横之冢乃为铭曰
　　如马唐臣犹龙周史道百世迈徳千祀带地深源极天峻峙玉种逾润兰芳不己成形腾气成象降精余庆钟美惟公挺生少表竒智早擅英声符采发越志略纵横隋道方衰始开陵长覩兹兆乱缅然长想闭闗晦迹招弓莫往盘桓利居不婴世网运居道消时逢改卜朱旗爰止素灵己哭野战羣龙驰走原鹿竞窥周鼎争亡秦族时遭蠖屈运偶鳯翔劬劳百战经营四方振荡六合牢笼八荒始开楚霸终基汉皇羣雄并起莫恢王度圣人既作皇天乃顾爰自东夏言遵西路来拟窦融宠逾英布爵穷五等位登九棘帷幄参谋髙衢骋力海运方逺图南未极纵壑擢鳞摩天坠翼熊耳失路新安殒身长男丧楚少女留秦惊魂靡托反塟何因列树松槚唯余故人
　　魏郑公本传云徴字成隋乱诡为道士武阳郡丞元寳藏举兵应李宻以徴典书檄宻得书称善既闻徴所为召之徴进十策不能用后从宻来京师久之未知名自请安辑山东乃擢秘书丞时李勣尚为宻守徴与之书勣遂定归计窦建德陷黎阳获徴拜起居舍人建徳败与裴矩走入闗隐太子引为洗马按此则郑公不独尝事宻且尝事建德矣而后人斤斤责其一节于隠太子不亦迂乎　郑公文笔不减徐庾而不以文字名
　　唐故中散大夫检校国子祭酒兼安南都防御史中丞充安南本管经略招讨处置等使上柱国武城县开国男食邑三百户张公墓志铭【栁宗元】
　　汉光中兴马援雄絶域之志晋武一统陶璜布殊俗之恩理随德成功与时并今皇帝载新景命丕冒海隅时惟公祗复厥绩交趾之理续于前人公讳某字某某郡人也曾祖彦师朝散大夫尚书驾部郎中祖瑾怀州武德县令考清朝议郎试大理寺丞赠右赞善大夫咸有懿美积为余庆公以忠肃循其中以文术昭于外推经防以饰吏事本法理以平人心始命蕲州蕲春主簿句防敏给厥声显扬仍以左领军衞兵曹为安南经略巡官申固扞卫有闻彰彻转金吾衞判官三歴御史绩用大扬于天庭加检校尚书礼部员外郎换山南东道节度判官复转郎中为安南副都防赐紫金鱼袋充经略副使迁检校太子右庶子兼安南都防御史中丞充本管经略招讨处置等使公自为吏习于海邦凡其比较勤劳利泽长久去之则夷防称乱复至而冦攘顺化及受命专征得陈嘉謩誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之呼缮完板干控带兼戊己之位文单环王怙力背义公于是陆聨长毂海合艨艟再举而克殄其徒廓地数圻以归于我理乌蛮酋帅负险蔑德公于是外申皇威旁达明信一动而悉朝其长取州二十以被于华风易皮弁以冠带化奸宄为诚敬皆用周礼率由汉仪公患浮海之役可济可覆而无所恃乃刳连乌以辟坦途鬼工来并人力罕用沃日之大束成通沟靡霄之阻硩为髙岸而终古蒙利【硩音昔毁也又丑列切】公患疆场之制一彼一此而不可常乃复铜柱为正制鼓铸既施精坚是立固圉之下明若白黑易野之守险逾丘陵而万世无虞竒琛良货溢于王府殊俗异类盈于藁街优诏累旌其忠良太史嗣书其功烈就加国子祭酒封武城男食邑三百户凡再策勲至上柱国三增秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原塟用某月某日人谋皆从兆袭吉乃刻兹石着公之阀以志于丘竁以告于幽明铭曰
　　周限荆衡秦开百粤交州之治炎刘是设德大来服道消自絶伏波南征汉威载烈宛陵北附晋政爰发我唐流泽光于有截皇帝中兴武城授钺肃肃武城惟夫之哲更歴毘赞显扬彰彻既受休命秉兹峻节度其谋猷守以亷洁厚农薄征匪貊匪桀通商平货有来胥悦践山跨海坚其鹤列【鹤列陈兵也见列子】制器足兵溃兹蚁结乌蛮屈服文单剪灭柔逺开疆防朝天阙铜柱乃复环山以硩海无遘迕冦罔逾越琛賮之献周于穷髪帝嘉成德载旌茂阀增秩策勲土封斯裂位厄元侯年亏大耋邦人号呼夷裔凄咽卜塟长沙连冈启穴书铭荐辞德音罔缺
　　长聨实创自栁公惟其笔妙故伟晔动人后人效之易入恶道
　　吴王李煜墓志铭【徐铉】
　　盛德百世善继者所以主其祀圣人无外善守者不能固其存葢运厯之所推亦古今之一贯其有享蕃锡之宠保克终之美殊恩餙瓖懿范流先传之金石斯不诬矣王讳煜字重光陇西人也昔庭坚赞九德伯阳恢至道皇天眷祐锡祚于唐祖文宗武世有显德载祀三百玉沦胥宗子维城蕃衍万国江淮之地独奉长安故我显祖用膺推戴焜耀之烈载光旧吴二世承基克广其业皇宋将启贶冥符有周开先太祖歴试威德所及寰宇将同故我旧邦祗畏天命贬大号以禀朔献地图而请吏故德义动元后风行域中恩礼有加绥怀不世鲁用天王之礼自越常钧存纪侯之国曾何足贵王以世嫡嗣服以古道驭民钦若彛伦率循先志奉烝尝恭色养必以孝賔大臣事耆老必以礼居处服御必以节言动施舍必以仁至于荷全济之恩谨藩国之度勤脩九贡府无虚月祗奉百役知无不为十五年间天眷弥渥然而果于自信怠于周防西隣起衅南箕构祸投杼致慈亲之惑乞火无里妇之辞始营因垒之师终后涂山之防太祖至仁之举大赉为怀録勤王之前効恢焚谤之广度位以上将爵为通侯待遇如初宠锡斯厚今上宣猷大麓敷惠万方每侍论思常存开释及飞天在运丽泽推恩擢进上公之封仍加掌武之秩侍从亲礼勉谕优容方将度越等彛登崇名数呜呼阅川无舍景命不融太平兴国三年秋七月八日遘疾薨于京师里第享年四十有二皇上抚几兴悼投轸悲痛生之不逮俾殁而加饰特诏辍朝三日赠太师追封吴王命中使涖塟凡丧祭所须皆从官给即其年冬十月日塟于河南府某县某乡某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛卫大将军某襟神俊茂识度淹通孝悌自表于天资才略靡由于师训日出之学未易可量惟王天骨秀颖神气清粹言动有则容止可观精究六经旁综百氏常以为周孔之道不可暂离经国化民发号施令造次于是始终不渝酷好文辞多所述作一游一豫必颂宣尼载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十巻杂説百篇味其文知其道矣至于弧矢之善笔札之工天纵多能必造精絶本以恻懚之性仍好竺干之教草木不杀禽鱼咸遂赏人之善常若不及掩人之过唯恐其闻以至法不胜奸威不克爱以厌兵之俗当用武之世孔明罕应变之略不成近功偃土躬仁义之行终于亡国道有所在复何媿欤呜呼哀哉二室南峙三川东注瞻上阳之宫阙望北邙之云树旁寂寂兮逈野下冥冥兮长暮寄不朽于金石庶有传于竹素其铭曰
　　天鉴九德锡我唐祚緜緜瓞茫茫商土裔孙有庆旧物重覩开国承家疆吴跨楚丧乱孔棘我恤畴依圣人既作我知所归终日靡俟先天不违惟藩惟辅永言固之道或汚隆时有险易蝇止于棘虎游于市明明大君寛仁以济嘉尔前哲释兹后至亦觏亦见乃矦乃公沐浴泽徊翔景风如松之茂如山之崇奈何不淑运极化穷旧国疏封新阡启室人惎之谋卜云其吉龙章骥德兰言玉质邈尔何往此焉终毕俨青葢兮裶裶驱素虬兮迟迟即隧路兮徒返望君门兮永辞庶九原之可作与缑岭兮相期垂斯文于亿载将乐石兮无亏东轩笔记云吴王李煜薨太宗诏侍臣撰神道碑有与徐铉争名者曰知吴王事莫若徐铉太宗诏铉撰碑铉泣请曰臣旧事李煜陛下容臣存故主之义乃敢奉诏太宗许之铉为碑但推言歴数有尽天下有归而已其警句云东隣遘祸南箕扇疑投杼致慈亲之惑乞火无里妇之谈始劳因垒之师终后涂山之防太宗览读称善东隣谓钱俶也按此记载铉文字句与文鉴不同又以志为碑不知何故然西隣作东隣似有理袁清容集引用亦作东隣言指钱氏　铉字鼎臣扬州广陵人
　　四六法海巻十一
　　钦定四库全书
　　四六法海巻十二　　　　明　王志坚　编齐司空栁世隆行状【沈约】
　　公禀灵华岳幼挺珪璋清襟素履发乎龆丱及长风质洞逺仪止祥华动容合矩吐言被律时沈攸之狼据陜西气陵物上而太祖登庸作宰天歴在躬攸之播封豕之情总全荆之力兕甲十万铁马千羣水陆长骛志窥皇邑公抗威川涘勇略纷纭显晦有方出没无绪攸之乃反斾亘围亲受矢石増橹乘埤严冲驾雉云輣俯阚地穴斜通半藏晚食负户晨汲公乃绥众以武应敌以竒灵峰电曜威策云举事切三版之危气损九天之就残寇外老逆党内摧焚舟委甲掬指宵遯公风标秀彻器范润茂乎辞彩雅善鼓琴摛纯蔡之髙芬纂钟稽之妙曲虽婴拂世务而素业无改临姑苏而想八桂登衡山而望九疑七纡邦组三临荡甸五职瑞扇一司百揆固可以齐衡八凯方驾五臣
　　栁世隆传事迹尚多休文为状寥寥数语古人纪事体约乃尔
　　淩烟楼铭【宋临川王建　鲍照】
　　臣闻凭荐响唱微效长垂波鉴景功少致深是以氷台筑乎魏邑凤阁起于汉京皆所以赞生通志感悦幽情者也伏见所制凌烟楼栖置崇回延瞰平寂即秀神臯因基地势东临呉甸西眺楚闗奔江永防鳞岭相葺重树穷天通原尽目悲积陈古赏絶旧年诚可以晖旷髙明藻撤逺心矣夫识縁感倾事待言彰匪言匪述绵世罔传敢作铭曰
　　岩岩崇楼藐藐层隅阶基天削户牖云区瞰江列楹望景延除积清风露合防烟涂俯窥淮海俛眺荆呉我王结驾藻思神居宜此万春修灵所扶
　　梁安寺刹下铭【刘孝仪】
　　阿阁峞萝洞房窈窱似灵光之金扇类景福之银铺垂琬琰之文珰饰琅玕之仙寳神童戾止亟连翩于威凤萨埵来游屡徘徊于绀马有识之所防仰无着之所招提观慧楼而下拜望天街而兴善辞曰
　　尘沙无始造色无先飞蛾不息萦蚕自纒箧蛇未断藤鼠方縁苦流长泛爱火恒燃髻珠孰晓懐寳讵宣挺兹灵觉时惟天仙真籍表圣化乳称权寳刹千道髙蟠四悬凤楼含月龙台吐烟紫山翠羽红水青莲雪宫月殿晨晖夜圆宵长梵响风逺钟传仙衣有拂灵刹无边
　　新刻漏铭【陆倕】
　　夫自天观象昬旦之刻未分治歴明时盈缩之度无准挈壶命氏逺哉义用揆景测辰徼宫戒井守以水火分兹日夜而司歴亡官畴人废业孟陬殄灭摄提无纪卫宏载传呼之节较而未详霍融叙分至之差详而不宻陆机之赋虚握灵珠孙绰之铭空擅昆玉度遗篇承天垂防布在方策无彰器用譬彼春华同夫海枣寜可以轨物字民作范垂训者乎且今之官漏出自会稽积水违方导流乖则六日无辨五夜不分嵗躔面茂月次姑洗皇帝有天下之五载也乐迁夏谚礼变商俗业类补天功均柱地河海夷晏风云律吕坐朝晏罢每旦晨兴属传漏之音聴鸡人之响以为星火谬中金水为用时乖启闭箭异锱铢爰命日官草创新器于是俯察旁罗登台升库则于地四参以天一建武遗蠧咸和余舛金防方圆之制飞流吐纳之规变律改经一皆惩革天监六年太嵗丁亥朔十六日壬寅漏成进御以考辰正晷测表阴不谬圭撮无乖黍累又可以较运算之暌合辨分天之邪正察四气之盈虚课六歴之疎宻永世贻则传之无穷赫矣焕乎无徳而称也昔嘉量微物盘盂小器犹其昭徳记功载在铭典况入神之制与造化合符成物之能与坤元等契勲倍楹席事百巾机寜可使多谢曽氷有陋昆吾金字不传银书未勒者哉乃诏小臣为其铭曰
　　一暑一寒有明有晦神道无迹天工罕代乃置挈壶是惟熙载气均衡石晷正权概世道交丧礼术销亡遽迁水火争倒衣裳击刁舛次聚木乖方爰究爰度时惟我皇方壶外次圆流内袭洪杀殊等髙卑异级灵虬承注阴虫吐噏倐往忽来鬼出神入微若抽茧逝如激电耳不辍音眼无留盻铜史司刻金徒抱箭履薄非兢临深罔战授受靡諐登降弗爽唯精唯一可法可象月不遁来日无藏往分以符契至犹影响合昏暮巻蓂荚晨生尚辨天意犹测地情况我神造通幽洞灵配皇等极为世作程
　　倕字佐公呉郡呉人读书一徧必诵于口尝借人汉书失五行志四巻暗写还之略无遗脱任昉为御史中丞预其防者殷芸刘溉刘苞刘孺刘显刘孝绰及倕号曰龙门之游虽贵公子孙不得而预也梁武帝雅爱其才勑撰刻漏铭其文甚美迁太子中书舍人又诏为石阙铭勑褒美之赐绢三十匹累迁太常卿石阙铭【陆倕】
　　昔在舜格文祖禹至神宗周变商俗汤黜夏政虽革命殊乎因袭揖让异于干戈而晷纬防合天人启惎克明俊徳大庇生民其揆一也在齐之季昏虐君临蔑侮五行怠弃三正刑酷然炭暴逾膏柱民怨神怒众叛亲离蹐地无归瞻乌靡托于是我皇帝拯之乃操斗极把钩陈翼百神禔万福龙飞黒水虎步西河雷动风驱天行地止命旅致屯云之应登坛有降火之祥筮协从人祗响附穿胸露顶之豪箕坐椎髻之长莫不援旗请奋执鋭争先夏首凭固庸岷负阻协彼离心抗兹同徳帝赫斯怒秣马训兵严鼓未通凶渠泥首舸连轴巨槛接舻铁马千羣朱旗万里折简而禽庐九传檄以下湘罗兵不血刃士无遗镞樊邓威懐巴黔底定于是流汤之党握炭之徒守似籓篱战同枯朽革车近次师营商牧华夷士女冠葢相望扶老携幼一旦云集壶浆塞野箪食盈涂似夏民之附成汤殷士之窥周武安老懐少伐罪吊民农不迁业市无易贾八方入计四隩奉图羽檄交驰军书狎至一日二日非止万机而尊严之度不諐于即旅渊黙之容无改于行阵计如投水思若转规防定帷幄谋成几案曽未浃辰独夫授首乃焚其绮席弃彼寳衣归璇台之珠反诸侯之玉指麾而四海隆平下车而天下大定拯兹涂炭救此横流功均天地明竝日月于是仰协三灵俯从亿兆受昭华之玉纳龙叙之图类帝禋宗光有神器升中以祀羣望摄袂而朝诸夏布教都畿班政方外谋协上防刑从中典南服缓耳西羁反舌劒骑穷庐之国同川共穴之人莫不屈膝交臂厥角稽颡凿空万里攘地千都幕南罢鄣河西无警于是治定功成迩安逺肃忘兹鹿骇息此狼顾乃正六乐治五礼改章程创法律置博士之职而着録之生若云开集雅之馆而款闗之学如市兴建庠序启设郊丘一介之才必记无文之典咸秩于是天下学士靡然向风人识廉隅家知礼让教臻侍子化洽期门区宇乂安方面静息役休务简嵗阜民和歴代规模前王典故莫不芟夷翦截允执厥中以为象阙之制其来巳逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙武之制铜雀銕凤之工或以聴穷省寃或以布治悬法或以表正王居或以光崇帝里晋氏浸弱宋歴威夷礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章乃命审曲之官选明中之士陈圭直臬瞻星揆地兴复表门草创华阙于是嵗次天纪月旅太簇皇帝御天下之七载也构兹盛则兴此崇丽方且趋以表敬观而知法物覩双碣之容人识百重之典作范垂训赫矣壮乎爰命下臣式铭盘石其辞曰
　　惟帝建国正位辨方周营洛涘汉启岐梁居因业盛文以化光爰有象阙是惟旧章青葢南洎黄旗东指悬法无闻藏书弗纪大人造物龙徳休否建此百常兴兹双起伟哉偃蹇壮矣巍巍旁映重叠上连翠微布教方显浃日初辉悬书有附委箧知归郁崫重轩穹隆反宇形耸飞栋势超浮柱色法上圆制模下矩周望原隰俛临烟雨前宾四防却背九房北通二辙南凑五方暑来寒往地乆天长神哉华观永配无疆
　　团扇铭【庾肩吾】
　　武王览造扇于前班生赡博白绮仍传裁筠比雾裂素轻蝉片月内掩重规外圆炎隆火正石铄沙煎清逾苹末莹等寒泉恩深难恃爱极则迁秋风飒至箧笥长捐勒铭华扇敢荐夏筵
　　思旧铭【庾信】
　　嵗在摄提星居鹑首梁故观寜侯萧永卒呜呼哀哉人之戚也既非金石所移士之悲也寜有春秋之异髙台已倾稷下有闻琴之泣壮士一去燕南有击筑之悲项羽之晨起帐中李陵之徘徊岐路韩王孙之质赵楚公子之留秦无假穷秋于时悲矣况复鱼飞武库预有弃甲之征鸟伏翟泉先见横流之兆星纪呉亡庚辰楚灭纪侯大去鄅子无归原隰载驰轘辕长别甲裳失矣艅皇弃焉河倾酸枣杞梓与樗栎俱流海浅蓬莱鱼鼈与蛟龙共尽焚香复道讵敛游魂载酒属车寜消愁气芝兰萧艾之秋形殊而共瘁羽毛鳞介之怨声异而俱哀所谓天乎乃曰苍苍之气所谓地乎其实抟抟之土怨之徒也何能感焉雕残杀翮无所假于风飇零落春枯不足烦于霜露幕府初开贤俊翘首为羁终嵗门人谢焉至于东首告辞西陵长徃山阳车马望别郊门颍川宾客遥悲惣路稽叔夜之山庭尚多杨栁王子猷之旧径唯余竹林王孙葬地方为长乐之宫烈士埋魂即是将军之墓昔尝欢宴风月留连追忆平生宛然心目及乎垂翅秦川闗河羁旅降乎悲谷之景实有忧生之情美酒酌焉犹忆建业之水鸣琴在操终思华亭之鹤重为此别呜呼哀哉麟亡星落月死珠伤瓶罄罍耻芝焚蕙叹所望钟沈徳水声出风云劒没丰城气存牛斗澘然思旧乃作铭云
　　风云上惨舟壑潜移骎骎霜露君子先危纪侯大去懐王不返玉树长埋风流遂逺荀伯旧县庆封余邑万里归魂脩门讵入坟横武库山枕卢龙思归道逺返葬无从徒留送鴈空靡长松平陵之东无复梧桐松声萧瑟长起秋风畴昔隆贵提携语黙托情嵇阮风云相得有酒如渑终温且克朝阳落凤大野伤麟佳城郁郁流寓于秦山阳相送唯余故人孀机嫠纬独鹤孤鸾闺深夜静风髙月寒生平巳矣懐旧何期匣中弦絶邻人笛悲昔为幕府今成繐帷
　　秦州天水郡麦积崖佛龛铭【庾信】
　　麦积崖者乃陇底之名山河西之灵岳髙峰寻云深谷无量方之鹫岛迹遁三禅譬彼鹤鸣虚飞六甲鸟道乍穷羊肠或断云如鹏翼忽巳垂天树若桂华翻能拂日是以飞锡遥来英杯逺至疏山凿洞郁为浄土拜灯王于石室乃假驭风礼花首于山龛方资控鹤大都督李允信者籍于宿植深悟法门乃于壁之南崖梯云凿道奉为亡父造七佛龛似刻浮檀如攻水玉从容满月照曜青莲影现须弥香闻忉利如斯尘野还开説法之堂犹彼香山更对安居之刹昔者如来追福有报恩之经菩萨去家有思亲之供敢縁斯义乃作铭曰
　　镇地郁盘基干峻极石闗十上铜梁九息百仞崖横千寻松直阴兔假道阳乌回翼载□疏山穿龛架岭糺纷星汉回旋光影壁累经文龛重佛影雕轮月殿刻镜花堂横鑴石壁闇凿山梁雷乘法鼓树积天香嗽泉珉谷吹尘石牀集灵真馆藏仙册府芝洞秋房檀林春乳氷谷银沙山楼石柱异岭共云同峰别雨冀城余俗河西旧风水声幽咽山势崆峒法云常住慧日无穷方欲芥尽不变天宫
　　终南山义谷铭【并序　庾信】
　　周保定二年嵗次壬午七月巳巳朔大冡宰晋国公命凿石开谷下南山之材维公匡济彞伦敷庶绩燮理余暇披阅山经以为终南惇物日月亏蔽杶干栝柏椅桐梓漆年代蕴积于何不有乃谋山泽之官兼列衡虞之匠东出蓝田则控灞乘浐西连子午则据泾浮渭泒别八溪流分九谷铜梁四柱石阙双耸青绮春门沟渠交映緑槐秋市舟楫相通蓄之则为屯云泄之则为行雨青牛文梓白鹤贞松运以冥工崇斯云屋千栌抗殿龙首干云万倾疎苖蝉鸣再熟川后让徳山灵景从岂如运石甘泉才通栎阳之殿穿渠谷水直绕金墉之城将事未劳为功实重国富人殷方传千载因功立事敢勒山阿铭曰
　　寥廓上浮峥嵘下镇立壁千丈峰横万仞桂月危悬风泉虚韵乘舆岭阪举锸云根八溪分注九谷通源北涵铜井南浮石门横防大河银绳百堵胶葛九成徘徊千柱桂栋凌波梅梁垂雨疏川奠谷落实摧柯事均刋木功侔凿河
　　药师如来绣像赞【并序　吕温】
　　药师如来像者余妻兰陵萧氏之所绣也贞元二十年余奉徳宗皇帝之命西使吐蕃辞髙堂而出万死介单车而驰不测国故遽至戎情猜闭坎险一遇星霜再周夫人盥馈之余膏铅不御日乱蓬首坐销蕣华异域无期良时日晚始怨冬釭之乆而红芳巳防方苦夏景之长而碧树将落书委尘箧迹沦苔堦渐昧音容孰知存没黩龟不告因梦难征触虑成端沿情多绪黄昏望絶见偶语而生疑清旭意新闻疾行而误喜循环何极刻舟靡寻浩隔理求窅非计得如闻东方有金界极乐药师大雄散琉璃之寳光照河沙之国土能度羣品出诸幽厄一念必应万感皆通是用濬发慧根妙求真相断鸣机躬织之素染懿筐手绩之丝尽瘁庄严彰施防绣纒苦心于香缕注精意于针锋指下而露洗青莲思尽而云开白日然后练时洁室华设珍供夕炬传照晨炉续烟齐献至诚泣敷恳愿遂得慈舟宻济觉路潜引当道塲发念之日是荒裔来归之辰幽赞防符一何昭焯乃知织回文之锦无补离忧登望归之台空为废日与夫心谐妙理手结胜因进则有济度之功退不离清净为本从长择善岂同日而言哉余感其志効爰用赞叙虽在妻子亦无媿词藏诸闺门永以传信赞曰
　　地万里兮天一极往无由兮来不得解脱愿兮慈悲力五色绣兮黄金饰澄氛昏兮圆相开湛水月兮莲花台慈眼睠兮犷心回死别离兮生归来海为田兮劫为灰身念念兮无穷哉
　　贞元末温以侍御史副张荐使吐蕃防顺宗立荐卒于虏虏以中国有丧留温不遣温故与王叔文善时叔文用事与游者皆贵显温在絶域不得迁元和元年乃还宗元等皆坐叔文贬温独免
　　七啓【曹植】
　　昔枚乘作七发傅毅作七激张衡作七辩崔骃作七依辞各美丽予有慕之焉遂作七啓并命王粲作焉微子隠居大荒之庭飞遯离俗澄神定灵轻禄傲贵与物无营耽虚好静羡此永生独驰思乎天云之际无物象而能倾于是镜机子闻而将往说焉驾超野之驷乘追风之舆经迥漠出幽墟入乎泱漭之野遂届微子之所居其居也左激水右髙岑背洞壑对芳林冠皮弁被文裘出山岫之潜穴倚峻崖而嬉游志飘飘焉嶤嶤焉以若狭六合而隘九州若将飞而未逝若举翼而中流于是镜机子攀葛藟而登距嵒而立顺风而称曰予闻君子不遯俗而遗名智士不背世而灭勲今吾子弃道艺之华遗仁义之英耗精神乎虚廓废人事之纪经譬若画形于无象造响于无声未之思乎何所规之不通也微子俯而应之曰嘻有是言乎夫太极之初混沌未分万物纷错与道俱隆葢有形必朽有迹必穷茫茫元气谁知其终名秽我身位累我躬窃慕古人之所志仰老庄之逺风假灵龟以托喻寜掉尾于涂中
　　镜机子曰夫辩言之艳能使穷泽生流枯木发荣庶感灵而激神况近在乎人情仆将为君子説游观之至娯演声色之妖靡论变化之至妙敷道徳之丽愿闻之乎微子曰吾子整身倦世探隠拯沈不逺遐路幸见光临将敬涤耳以聴玉音
　　镜机子曰芳菰精稗霜蓄露葵熊素肤肥豢脓肌蝉翼之割剖纎析微累如叠縠离若散雪轻随飞风刃不转切山鵽斥鷃珠翠之珍搴芳莲之巢龟脍西海之飞鳞臛江东之潜鼍臇汉南之鸣鹑糅以芳酸甘和既醇冥适咸蓐收调辛紫兰丹椒施和必节滋味既殊遗芳射越乃有春清缥酒康狄所营应化则变感气而成弹征则苦发扣宫则甘生于是盛以翠樽酌以雕觞浮蚁鼎沸酷烈馨香可以和神可以娯肠此肴馔之妙也子能从我而食之乎微子曰子甘藜藿未暇此食也镜机子曰步光之劒华藻繁缛饰以文犀雕以翠緑缀以骊龙之珠错以荆山之玉陆断犀象未足称隽随波截鸿水不渐刃九旒之冕散曜垂文华组之缨从风纷纭佩则结緑悬黎寳之妙微符采照烂流景扬辉黼黻之服纱縠之裳金华之舄动趾遗光繁饰参差微鲜若霜绲佩绸缪或雕或错薫以幽若流芳肆布雍容闲步周旋驰燿南威为之解顔西施为之巧笑此容饰之妙也子能从我而服之乎微子曰予好毛褐未暇此服也
　　镜机子曰驰骋足用荡思游猎可以娯情仆将为吾子驾云龙之飞驷节玉辂之繁缨垂宛虹之长緌抗招摇之华旍挿忘归之矢秉繁弱之弓忽蹑景而轻鹜逸奔骥而超遗风于是磎填谷塞榛薮平夷縁山置罝弥野张罘下无漏迹上无逸飞鸟集兽屯然后防围獠徒云布武骑雾散丹旗燿野戈殳晧旰曳文狐掩狡兔捎鹔鷞拂振鹭当轨见借值足遇践飞轩电逝兽随轮转翼不暇张足不及腾动触飞锋举挂轻罾搜林索险探薄穷阻腾山赴壑风厉猋举机不虚发中必饮羽于是人稠网宻地逼势脇哮阚之兽张牙奋鬛志在触突猛气不慴乃使北宫东郭之俦生抽豹尾分裂防肩形不抗手骨不隠拳批熊碎掌拉虎摧斑野无毛类林无羽羣积兽如陵飞翮成云于是駴钟鸣鼓收旌弛斾顿纲纵网罴獠回迈骏騄齐骧扬銮飞沬俯倚金较仰抚翠葢雍容暇豫娯志方外此羽猎之妙也子能从我而观之乎微子曰予性乐恬静未暇比观也
　　镜机子曰闲宫显敞云屋晧旰崇景山之髙塞迎清风而立观彤轩紫柱文榱华梁绮井含葩金墀玉厢温房则冬服絺绤清室则中夏含霜华阁緑云飞陛凌虚俯眺流星仰观八隅升龙攀而不逮眇天际而髙居繁巧神怪变名异形班输无所措其斧斤离娄为之失睛丽草交植殊品诡类緑叶朱荣熙天曜日素水盈沼丛木成林飞翮凌髙鳞甲隠深于是逍遥暇豫忽若忘归乃使任子垂钓魏氏发机芳饵沈水轻缴弋飞落翳云之翔鸟援九渊之灵龟然后采菱花曜水苹弄蛛蜯戏鲛人讽汉广之所咏觌游女于水滨燿神景于中沚被轻縠之纎罗道芳烈而静步抗皓首而清歌歌曰望云际兮有好仇天路长兮往无由佩兰蕙兮为谁脩嬿婉絶兮我心愁此宫馆之妙也子能从我而居之乎微子曰予耽嵓穴未暇此居也
　　镜机子曰既游观中原逍遥闲宫情放志荡淫乐未终亦将有才人妙妓遗世越俗扬北里之流声绍阳阿之妙曲尔乃御文轩临洞庭琴瑟交挥左篪右笙钟鼓俱振箫管齐鸣然后姣人乃被文縠之华袿振轻绮之飘飖戴金摇之熠燿扬翠羽之双翘挥流芳燿飞文歴盘鼓焕缤纷长裾随风悲歌入云蹻捷若飞蹈虚逺蹠陵跃超骧蜿蝉挥霍翔尔鸿翥濈然鳬没纵轻体以迅赴景追形而不逮飞声激尘依威厉响才捷若神形难为象于是为欢未渫白日西頽散乐变饰微步中闺睂弛兮铅花落收乱髪兮拂兰泽形媠服兮扬幽若红顔宜笑睇盻流光时与吾子携手同行践飞除即闲房花烛烂幄幕张动朱唇发清商扬罗袂振华裳九秋之夕为欢未央此声色之妙也子能从我而游之乎微子曰予愿清虚未暇及此游也
　　镜机子曰予闻君子乐奋节以显义烈士甘危躯以成仁是以雄俊之徒交党结伦重气轻命感分遗身故田光伏劒于北燕公叔毕命于西秦果毅轻断虎步谷风威慴万乘华夏称雄词未及终而微子曰善镜机子曰此乃侠之徒耳未足称妙也若夫田文无忌之俦乃上古之俊公子也皆飞仁扬义腾跃道艺游心无方抗志云际陵轹诸侯驱驰当世挥袂则九野生风慷慨则气成虹蜺吾子若当此之时能从我而友之乎微子曰予亮愿焉然方于大道有累如何
　　镜机子曰世有圣宰翼帝霸世同亮乾坤等曜日月化参神与灵合气惠泽播于黎苗威灵振乎无外超隆平于殷周踵羲皇而齐泰显朝惟清王道遐均民望如草我泽如春河滨无洗耳之士乔岳无巢居之民是以俊乂来仕观国之光举不遗材进各异方赞典礼于辟雍讲文徳于明堂正流俗之华説综孔氏之旧章散乐移风国富民康神应体臻屡获嘉祥故甘露纷而晨降景星宵而舒光观游龙于神渊聆鸣凤于髙冈此霸道之至隆而雍熙之盛际然主上犹尚以沈恩之未广惧声教之未厉采英竒于仄陋宣皇明于嵓穴此甯子商歌之秋而吕望所以投纶而逝也吾子为太和之民不欲仕陶唐之世乎于是微子攘袂而兴曰伟哉言乎近者吾子所述华淫欲以厉我秪搅予心至闻天下穆清明君莅国览盈虚之正义知顽素之迷惑令予廓尔身轻若飞愿反初服从子而归
　　王圣俞云枚乘七发以要言妙道去病寄趣自不凡也曹植七启以其父操秉钧而为招隠士则其趣浸下矣繇枚而上之几于庄列之寓言繇曹而下之即俳优杂剧不逺矣曹之措语有工絶无匹者而本趣髙下不侔
　　容斋随笔云原头火烧净兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞随倾斜将军仰笑军吏贺五色离披马前堕此韩昌黎雉带箭诗余读曹子建七啓云人稠网宻地逼势胁乃知韩公用意所来处
　　七召【昭明太子】
　　假是先生负兹劲逞状羣飞之丧侣似独行之迷迳神忽忽而若忘意冲冲而不定鉴丹緑其无主闻钟鼓以失聴至乃冬霰积庭空靡人声春花满野地无行者圜堵常闭曲突无烟同生刍之暂有共死灰之壹燃笃论公子闻而崛起虽道术之可忘亦切磋之所耻命徒御以络绎将有事于岩中车煜爚而流水马泮涣以追风乃逾汗漫入防茏至深潭之澳溟有洞室之穹崇居隠磷而出没望嵚岑而下上竹距石以斜通水韵松以含响地不寒而萧瑟日无云而曭朗于是整容投刺屣履排门扬睂就席举袂而言曰若五秀禀其生灵六情通其爱恶憎共集于鄙老嗜同归于美乐今足下羣鸟兽以为娯处贫贱而不怍欲摈实于孤介乃贻讥乎陨获至乃喀喀死于道边瞀瞀填于沟壑削松笔以画虎鼓铅刀而刻鹄身既劳而不见事何感而莫惩欲模名于带索岂知命于泥绳何异走长衢以避影煎流水以求氷今欲道足下以卫生之秘术怡神之妙道譬之愈疫于寒植同起尸于仙草寜愿闻乎先生曰有为之生巳逼无益之虑常劳若见明于碍滞幸求救于肓膏公子曰千门始搆百常洞启激洛开渠疏山抗陛延袤水陆旷望东西下临江海上属云霓百丈杳冥以飞跨九层郁律以阶梯步三休而更回涂中宿而方迷雕墙屈曲以交牙网户周流以重积既阴岑而影响亦呌啸而回易沙板金铺紫柱玉舄炜煌熻赩硱磳搏敞图云雾之蔽亏状神仙之来往璧珰自耀珠缀恒响蜉蝣动而昼喧熠燿飞而夜朗既临下以寥沈亦凭高而泱漭闻疾雷于阶陛弄犇星于帷幌亘以曲堂周以洞房北负连闼南注长廊绮疏交映镂槛相望燕飞莲井日照杏梁阳鸟骞其将动云凤矫而欲翔若乃后沼开源延石崇壤拟昆阆之防比沧溟之防瀁其中则有桂宫栢寝呉台柘馆复道耿介而连云阿阁穹隆而仰汉望虬栏之映水见丹鹤之出岸艳草竒色台树珍名长生灵寿男华女贞河栁垂叶山榴发英翫竒花之春满摘甘实于夏成此实宫苑之壮丽岂能从我而为荣先生曰多言反道辩口伤实惧贻弊于蔀家且自安乎容膝公子曰铜瓶玉井金釡桂薪六谷九鼎百叶千珍熊踏虎掌鸡跖猩唇防鱼雨味犀五肉拾卵凤巢剖胎豹腹三脔甘口七葅惬目蒸饼十字汤官五熟海椒鲁豉河盐蜀姜剂水火而调和糅苏蔱以芬芳崖脯追复而不尽渎鱼稍割其无伤鼋羮流歠蚳酱先甞鲙温湖之美蚶切丙穴之嘉鲂落俎霞散逐刃飞扬轻同曳蠒白似飞霜蔗有盈丈之名桃表兼金之实杏积魏国之贡菱为钜野所出衡曲黄梨汶垂苍栗陇西白榛湘南朱橘荔枝沙棠蒲萄石蜜称素腕之美枣有细腰之质竝抗吻以除烦亦咀牙而消疾于是三雅陈席百味开印玉机星稀兰英缥润既夷志于坎防亦懐忘于鄙恡此葢滋旨之极珍岂能从予而共进先生曰不贵媮食寜甘醇酒既深悟于腐肠岂自迷于爽口
　　公子曰秦氏独立燕姝絶世如短如长不秾不细信耳目之妖冶乃古今之佳丽妍姿艳逸淑性闲华效施颦于宋里经堕马于梁家折纎腰以微步呈皓腕乎轻纱临池正领拂镜看花观堵墙以防沓倾城国以諠哗墨欲归而抽轸惠将返而回车至乃郑卫繁声抑扬絶调足使风云变动性灵召感击哀响则春台之人怅焉而雪泣起欢情则崩城之妇嫣然而微笑嶰谷调凤之竹龙门独鹄之柯緑珠绛树宋子韩娥青春婉娩上客经过开洞房以命赏召才人而合宴举轻幔以徐来隔珠帘而可见牀披珍象簟展罗荐聴促柱之方调闻簧声之始啭步想象以顿足腕蹒连而拂面托斜视于遗簪寄含情而举扇俄而夕鸟东返落日西悬绮霞映水蛾月升天解鸳鸯之绣被拂距之长氊烛羽帏而动烂薫蕙帐而微烟愿横施以自昵脱斜领于君前此乃声色之妖荡将不从我而留连先生曰淫声非笃论之防丽色本余情所弃伐国不问仁人此言从何而至公子曰嵗晚农休时闲务隙山火巳燎野霜初白聊效杀于秋冬乃从禽于草泽蜀地五丁齐国二子气动山漂汗挥雨起渥洼流赪兰池照血蹑飞影于未形赴犇星于欲灭革车隠隠毂骑阗阗鼓噪諠而振地烝徒骇而括天割玉之刀饮石之箭罝罗布其一目罟网周及三面犬号骧螭鹰名奔电暂离巳合忽隠仍见赴迥超危冲林跋援草随足起山从眼转跨蹑罔涧电举陵阪鸟不及飞兽不遑伏既前轥而后赴亦左排而右蹴蹠实骇而自救腾虚乱而相扑视洒血之丹地见飞毛之暗目傍穷刼剞势极搜求文皮坐裂膬尾生抽手羁铁顶足披铜头象折牙而陵遽貊拉齿而夷由擒髙楼之度索走大树之神牛雁闻而跕堕猨抱木而啾啁笑楚王之云梦耻汉帝之中流此武材之矫猛岂能从我而畋游先生曰驰骋伤仁好杀非勇幸广内之丰乐何禽荒之足重
　　公子曰踆鸟始照宫槐遽而欲舒顾兔才满庭英纷而就落譬光影于飞浮比生灵于栖托扰扰摩肩辚辚方驾立怵迫于毁誉独殷勤于用舍嗟向有而今无叹后荣而称谢清歌雅舞暂同于梦寐广厦髙堂俄成于幻化若夫洗精服食慕道游僊寻玉尘于万里守金灶于千年三尸可度九转难传飞腾水陆咀嚼灵若乃壁上真辞枕中秘要弹压神鬼吐纳灵妙既变丑以成妍亦反老而为少虬驾夭矫而出没霓裳飒沓而容与接鹄驭于后乘追凤箫于前侣雨散漫以霑服云霏微而袭宇瞰芝阙以窈窕见玉台之相拒葢排烟而渐灭旌拖风而未举值解佩于江滨逢弄珠于汉渚薄游圃弭节太华列神童于羽帐侍玉女于僊车涧采兮危实苑拔兮回花聴弱水之晨浪望昆山之夕霞穷北辰而比寿指中岳以为家此神僊之恍惚岂从我而触邪先生曰捕影之言莫测系风之论难尽未尝留意于死生岂稍论于椿菌
　　公子曰洙泗遗文邹鲁余烈其道未逺其风不絶方领圆冠金口木舌谈章句之逺旨搆纷纶之雅説陈五礼明六诗贯穿微妙辨析毫厘既待问以重席亦覃思而下帏醖借恺悌和乐缉熙生徒肃肃宾友师师竝接袵以闻道俱援手而受辞心絶内战事无外欲横经者比肩拥箒者继足丑申韩之法令陋桓文之风俗六郡凑其衣冠五陵穷其轨躅信斯文其若水实斯人之如玉若夫珠玑产于蚌蛤珪璧出于山渊未有玉不莹而为寳人无学而称贤葢持身之管籥进徳之舟船响如钟而待叩明似镜而常悬此见重于经术寜降志于吾贤先生曰诚此言之甚美比斯道之为旷耻见嘲于腐儒岂求珍于席上
　　公子曰我大梁之启基方邃古而无匹先天定始比殷周而余裕揖让受终考唐虞而不失道徳有序宪章咸秩六府孔脩百司尽毕搜求儒雅招拾遗逸旰食思治虽闻之于昔谈昧旦临朝乃见之乎兹日荡荡薫风泱泱大兴道含而广被泽汪濊而傍阐采舆人之片言纳匹夫之小善事在微而毕照然无幽而不显若夫下车布徳伐罪吊民风无偃稼雨不破尘覩胜残于朞月见成俗于浃辰含羣生兮如海养万类其犹春乡无豖食之禄野靡狼顾之民樵者目金而知耻耕夫让畔以成仁何大庭之足竞岂栗陆之能邻璧水道庠序之风石渠启珪璋之盛竒士辐辏而骋足异人间出而效命大小之狱无寃民翾飞之动无天性故能睦之以九世齐之以七政坦坦恢恢巍巍赫赫政徳洽于霜风教义穷于足迹望云气而款关候海水而重译所谓府不辍贡史无虚帛天瑞磊珂而相寻地符氛氲而不少收六穗于征赋翫九茎于池沼三足应感而来仪一角知时而自扰映景星于初月聆凤音于将晓若乃亭毒不疵合天地而竝施陶钧日月与造化而齐功故非言辞之可具尽笔札之所能穷懐真独往之夫犇走而从事灭迹藏名之士颠倒而向风二汉有同于儿戏魏晋无碍于胸中言未毕先生摄衣而起曰子前所説似玉巵之无当徒费辞而难领譬由背日而视秋毫却行而求鄢郢一闻皇王之盛则豁然神悟而理摅志无时而可巻邦有道而宜舒敢以残智请从后车
　　演连珠【二十二首　陆机】
　　臣闻任重于力才尽则困用广其器应博则凶是以物胜权而衡殆形过镜则照穷故明主程才以效业贞臣底力而辞丰
　　臣闻世之所遗未为非寳主之所珍不必适治是以俊乂之薮希防翘车之招金碧之岩必辱凤举之使臣闻灵辉朝觏称物纳照时风夕洒程形赋音是以至道之行万类取足于世大化既洽百姓无匮于心臣闻鉴之积也无厚而照有重渊之深目之察也有畔而眂周天壤之际何则应事以精不以形造物以神不以器是以万邦凯乐非悦钟鼓之娯天下归仁非感玉帛之惠
　　臣闻积实虽微必动于物崇虚虽广不能移心是以都人冶容不悦西施之影乘马班如不辍泰山之阴臣闻智周通塞不为时穷才经夷险不为世屈是以陵飚之羽不求反风曜夜之目不思倒日
　　臣闻利眼临云不能垂照朗璞蒙垢不能吐辉是以明哲之君时有蔽壅之累俊乂之臣屡抱后时之悲臣闻览影偶质不能解独指迹慕逺无救于迟是以循虚器者非应物之具翫空言者非致治之机
　　臣闻钻燧吐火以续旸谷之晷挥翮生风而继飞亷之功是以物有微而毗着事有琐而助洪
　　臣闻春风朝煦萧艾蒙其温秋霜宵坠芝蕙被其凉是故威以齐物为肃徳以普济为
　　臣闻出乎身者非假物所隆牵乎时者非克巳所朂是以利尽万物不能叡童昏之心徳表生民不能救栖遑之辱
　　臣闻倾耳求音眡优聴苦澄心徇物形逸神劳是以天殊其数虽同方不能分其慼理塞其通则竝质不能共其休
　　臣闻遁世之士非受匏瓜之性幽居之女非无懐春之情是以名胜欲故偶影之操矜穷愈达故凌霄之节厉臣闻飞辔西顿则离朱与蒙瞍收察悬景东秀则夜光与珷玞匿耀是以才换世则俱困功偶时而竝劭臣闻示应于近逺有可察托验于显微或可包是以寸管下傃天地不能以气欺尺表逆立日月不能以形逃臣闻弦有常音故曲终则改镜无畜影故触形则照是以虚巳应物必究千变之容挟情适事不观万殊之妙臣闻放身而居体逸则安肆口而食属厌则充是以王鲔登俎不假吞波之鱼兰膏停室不思衔烛之龙臣闻达之所服贵有或遗穷之所接贱而必寻是以江汉之君悲其坠屦少原之妇哭其亡簪
　　臣闻触非其类虽疾弗应感以其方虽微则顺是以商飚漂山不兴盈尺之云谷气乘条必降弥天之润故闇于治者唱繁而和寡审乎物者力约而功峻
　　臣闻烟出于火非火之和情生于性非性之适故火壮则烟微性克则情约是以殷墟有感物之悲周京无伫立之迹
　　臣闻适物之技俯仰异用应事之器通塞易任是以鸟栖云而缴飞鱼藏渊而网沈贲鼓宻而含响朗笛疎而吐音
　　臣闻虐暑薫天不减坚氷之寒涸阴凝地无累陵火之热是以吞纵之彊不能反蹈海之志漂橹之威不能降西山之节
　　臣闻理之所开力所常达数之所塞威有必穷是以烈火流金不能焚景沈寒凝海不能结风
　　臣闻足于性者天损不能入贞于期者时累不能淫是以迅风陵雨不谬晨禽之察劲阴杀节不凋寒木之心
　　为人作连珠【二首　刘孝仪】
　　妾闻洛妃髙髻不资于草泽妻长髪无借于金钿故云名由于自美蝉称得于天然是以梁妻独其妖艳卫姬专其可怜
　　妾闻芳性染情虽欲忘而不歇薫芬动虑事逾乆而更思是以津亭掩馥秪结秦妇之恨爵台余妬追生魏妾之悲
　　拟连珠【二十四首　庾信】
　　葢闻邯郸巳危徒思马服蓟城去矣空用荆轲是以竹杖扶危不能正武担之石芦灰缩水不能救宣房之河葢闻穴蚁冲泉未知逺虑禽巢幕何能支乆是以大厦既焚不可洒之以泪长河一决不可障之以手葢闻谋猷是习权变须长时増齐灶或卧燕墙是以井陉之兵如鸿毛之遇火长平之卒若秋草之中霜葢闻彼黍离离大夫有丧乱之感麦秀渐渐君子有去国之悲是以建章低昻不得犹瞻灞防徳阳沦没非复能临偃师
　　葢闻市朝迁贸山川悠逺是以狐兔所处由来建始之宫荆棘参天昔日长洲之苑
　　葢闻天方荐瘥丧乱多空思説劒徒闻枕戈是以刘琨之英略莫知自免祖逖之慷慨裁能渡河
　　葢闻谷林长逺苍梧不从惟桐惟葛无树无封是以隋珠日月无益骊山之火雀台弦管空望西陵之松葢闻死别长城生离函谷辽东寡妇之悲代郡孀妻之哭是以流恸所感还崩杞梁之城洒泪所沾终变湘陵之竹
　　葢闻三世用兵既非贻厥阴谋累叶必以凶终是以李郡尉之风霜上兰山而箭尽陆平原之意气登河桥而路穷
　　葢闻营魂不反燐火宵飞时遭猎夜之兵或毙空亭之鬼是以射声营之风雨时有寃魂广莫郡之阴寒偏多夜哭
　　葢闻江黄戎马之徼鄢郢风飚之格乍有去而不归或无期而逺客是以章华之下必有思子之台云梦之傍应多望夫之石
　　葢闻无怨生离恩情中絶空思出水之莲无复回风之雪是以楼中对酒而緑珠前去帐里悲歌而虞姬永别葢闻严霜之零无所不肃长林之毙无所不标是以楚堑既填游鱼无托呉宫巳火归燕何巢
　　葢闻性灵屈折郁抑不扬乍感无情或伤非类是以嗟怨之水特结愤泉感哀之云偏含愁气
　　葢闻迁移白羽流徙房陵离家拆里凄恨抚膺是以呉起之去西河澘然出涕荆轲之别燕市悲不自胜葢闻廉将军之客馆翟廷尉之髙门盈虚倐忽贵贱何论是以平生故人灌夫不去门下宾客任安独存葢闻执珪事楚博士留秦晋阳思归之客临淄羁旅之臣是以亲友防同不妨懐抚凄怆山河离异不妨风月闗人
　　葢闻五十之年壮情乆歇忧能伤人故其衰矣是以譬之交让实半死而言生如彼梧桐虽残生而犹死葢闻秋之为气惆怅自怜耿恭之悲疎勒班超之念酒泉是以韩非客秦避谗无路信陵在赵思归有年葢闻居兰处庖在其所习白羽素丝随其所染是以金性虽质处劒即凶水徳虽平经风即险
　　葢闻豫章七年毙于丰草芳兰九畹沦于幽谷是以欲求其真晋阳有自埋之蒿若赏其声呉亭有巳枯之竹葢闻巻葹不死谁必有心甘蕉自长故知无节是以螺蚌得路恐异骊渊雀防同归应非丹穴
　　葢闻北邙之髙魏君不能削谷洛之鬬周王不能改是以愚公何徳遂荷锸而移山精卫何禽欲衔石而塞海葢闻磨砺唇吻脂膏齿牙临风扇毒向影吹沙是以敬而逺之豺有五子吁可畏也鬼有一车
　　连珠【二首　呉均】
　　葢闻艳丽居身而以蛾睂入妬贞华炤物而以絶等见猜是以班姬辞宠非无妖冶之色扬子寂寞岂乏炫曜之才
　　葢闻义夫投节不必识君烈士赴危岂期要利是以墨子萦带不蒙肉食之谋申胥泣血非有执珪之位
　　东阳金华山栖志【刘峻】
　　夫鸟居山上层巢木末鱼潜渊下窟穴泥沙岂好异哉葢性自然也故有忽白璧而乐垂纶负玉鼎而要卿相行藏纷纠显晦蹐驳无异火炎水流圆动方息斯则庙堂之与江海蓬户之与金闺竝然其所然悦其所悦乌足毛羽疮痏于其间哉予生自原野善畏难狎心骇云台朱屋望絶髙葢青组且霑濡雾露弥愿闲逸每思濯青濑息椒丘寤寐永懐其来尚矣蚓专噬壤民欲天从爰洎二毛得居岩穴所居东阳郡金华山东阳实防稽西部是生竹箭山川秀丽臯泽坱郁若其羣峰叠起则接汉连霞乔木布濩则春青冬緑回溪映流则十仞洞底肤寸云合必千里雨散信卓荦爽垲神居奥宅是以帝鸿游斯铸鼎雨师寄此乘烟故涧勒赤松之名山贻缙云之号近代江治中奋迅泥滓主征士髙拔风尘龙盘凤栖咸萃兹地良由碧湍素石可致幽人者哉金华山古马鞍山也蕴灵藏圣列名仙牒左元放称此山云可免洪水五兵可合神丹九转金华之首有紫岩山山色红紫因此为称靡迤陂陀下属深渚巑岏嶾嶙上亏日月登自山麓渐髙渐峻垄路迫隘鱼贯而陞路侧有絶涧闸閜庨豁俯窥木杪焦原石邑匪独危悬至山将半便有广泽大川臯陆隠赈予之葺字实在斯焉所居三面皆回山周绕有象郛郭前则平野萧条目极通望东西带二涧四时飞流泉清澜微霔滴沥生响廻波跳沫汹涌成音竝漕渎通引交渠绮错悬溜防于轩甍激湍回于阶砌供帐无绠汲盥漱息瓶盆枫栌椅枥之树梓栢桂樟之木分形异色千族万种结朱实包緑裹杌白蔕抽紫茎橚矗苯防捎风鸣籁垂条櫩户布叶房栊中谷涧滨华蕋攒列至于青春缓谢萍生泉动则有都梁含馥懐香送芬长乐负霜宜男露芙蕖红花照水皋苏缥叶从风凭轩永眺蠲忧忘疾丘阿陵曲众药灌丛地髓抗茎山筋抽节金盐重于素璧玉豉贵于明珠可以养性消疴还年驻色不借崔文黄散勿用负局紫丸翺翺羣凤风胎雨鷇緑翼红毛素缨翠鬛肃肃毛羽关关好音皆驯狎园池旅食鸡鹜若乃防日伺晨响类钟鼓鸣蚿侯曙声像琴瑟猨薄雾清啭飞防乘烟咏吟嘈囋嘹亮悦心娯耳谅所以跨蹑管籥韬轶笙簧宅东起招提寺背岩面壑层轩引景邃宇临崖博敞闲虚纳祥生白左瞻右睇仁智所居故硕徳名僧振锡云萃调心七觉诋诃五尘郁列戒香浴滋定水至于薫鑪夜爇法鼓旦闻予则跕躧抠衣躬行顶礼询道哲人钦和至教每闻此河纷梗彼防永寂熙熙然若登春台而出宇宙唯善是乐岂伊徒言寺东南有道观亭亭崖侧下望云雨蕙楼菌榭隠映林篁飞观列轩珑烟雾日止却粒之氓嵗集神仙之客饵星髓吸流霞将乃云衣霓裳乘龙驭鹤观下有石井耸跱中涧雕琢刻削颇类人工跃流防漭涌泱咽电击雷吼骇目惊魂寺观之前皆植脩竹檀栾萧瑟被陵縁阜外则良田区畛通接山泉膏液郁润肥腴郑白决漳莫之能拟致红粟流溢鳬雁充厌春鼈旨膳碧鸡冬蕈味珍霜鵽縠巾取于丘岭裋褐出自中园寒蒋逼侧于池湖菅蒯骈填于原隰养给之资生生所用无不阜实蕃篱充牣崖巘嵗始年季农隙时闲浊醪初防醥清新熟则田家野老提壶共至班荆林下陈罇置酌酒酣耳热屡舞諠呶晟论箱庾髙谈谷稼嗢噱讴歌举杯相抗人生乐耳此欢岂訾若夫蚕而衣耕而食日出而作日入而息晚食当肉无事为贵不求于世不忤于物莫辨荣辱匪知毁誉浩荡天地之间心无怵惕之警岂与稽生齿劒杨子坠阁较其优劣者哉
　　唐宪宗章武皇帝哀册文【令狐楚】
　　维元和十五年嵗次庚子正月甲戍朔二十七日庚子移殡于大内太极殿之西阶粤五月十五日庚申迁座于景陵礼也玉衡南指金波西落皓雪集其麻衣素云褰其绡幕栁宫龙动竹池鱼跃兆庶雨泣于浩穰万灵风号于寥廓哀子嗣皇帝仰攀雕辇殷奠琼筵哀无容以触地痛不返而终天仙杖徐进宸仪永隔降睿旨于鸾台扬圣功于凤册其词曰
　　配天惟唐伊祁同光应道为帝元之系圣人有作孝子善继显赫十朝总齐四裔执其大象司彼左契武烈诞敷文明下济出潜离隠或跃未融亲则盘石封殊剪桐承祧黄屋主鬯清宫礼乐尽在讴歌荐至轩皇倦勤传付神器太母侍养亲临寳位怡声下色先意承志家令敢言天子屏贵明明出震业业承干其仁如山其智如泉理析坚白学探幽挥毫雾动掞藻霞鲜所持者俭所寳者贤刑靡不省赏无不延冕旒迎日珪璧祈年涕谒宗庙臣朝昊天天纵神圣日跻孝敬鸿名再加寳歴一定穷人屡赈名士交聘兽爱触邪草怜指佞梯航脩贡鳞羽遂性河色呈符山声告庆编书辨谤创殿思政甘节必称苦言终聴棱威之逺徳政之盛霜雪宪章雷风号令夏台齿劒上党纳穽赵际宅心邺中聴命谁能去兵王者有征玉垒雾廓金陵镜清狐鸣上蔡蚁聚东平伏锧就戮回戈受烹始以上杀归于好生恢恢不识荡荡难名信及隠微道存溥博走马斯却昆虫咸若调其玉烛徇以木铎混同车书逺颁正朔范金合土大兴太学清跸鸣銮将登髙岳四维既张五刃巳藏蛮夷戎羌敢不来王天下清净朝廷乐康防冠劒以髙宴戏鱼龙于广场有严有翼无怠无荒俗皆臻于寿域人自为于羲皇日出入兮安穷极云飞扬兮无处所瑞方瞻乎凤来灾忽闻于鹳语谓百年之可卜嗟九龄之不与当凝流而下临奄脱屣以轻举万姓哀其考丧千官懐其后抚封人犹祝于南山帝子巳号于北渚呜呼哀哉被灵衣兮如在委仙佩兮若休建环海以静寐谢鼎湖而逺游桂华朗兮髙殿寂梧叶暗兮深宫愁惊同轨之遽至咽长川而不流呜呼哀哉威仪肃设文物前列酌玉斚以宵奠驾金根而晓发出朱雀之正门背青鸾之迥阙逶迤原野苍茫日月去复去兮降尧阶悲莫悲兮临禹穴呜呼哀哉地开苍谷天作丰山江海自流于泉下城郭取象于人间髙封马鬛永秘龙顔鳞有逆兮曽触髯欲升兮尚攀朝百灵兮肃肃遗八骏以闲闲陵植栢兮未拱閤生苔兮巳斑严日宫而深闭蔼云幄以空还与众感于万井结宸悲于九关呜呼哀哉神行无方干徤不息物皆被于圣泽人自迷于帝力巍乎髙代之行至矣动天之徳后壤以长存冠苍穹以罔极呜呼哀哉
　　吊庄周文【嵇含】
　　帝壻王逺华池丰屋广延贤彦图庄生垂纶之象记先达辞聘之事画真人于刻桷之室载退士于进趣之堂可谓托非其所可吊不可讃也其辞曰迈矣庄周天纵特放大块授其生自然资其量器虚神清穷极旷人伪俗季真风既散野无讼屈之声朝有争宠之叹上下相陵长幼失贯于是借虚以助溺引道徳以自奬户咏恬旷之辞家画老庄之象今王生沈沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生高迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲
　　含字君道蕃之子也举秀才除郎中时农王粹以贵公子尚主图庄周于室集朝士使含为赞含援笔为吊文文不加防粹有愧色后以乱奔刘于襄阳卒或欲留含领荆州含性刚躁素与司马郭劢有隙劢疑其害巳夜掩杀之
　　支道林曰君自见其朱门贫道如游蓬户稽含此文似未见到此然在当时实正论也借虚以助溺一语可谓切中膏盲
　　祭杂坟文【任孝恭】
　　惟尔冥然往代求圆石而无名邈矣遐年讨方砖而不记封树遭殄谁别羽商之家坟垅倾回终迷庚癸之向近创此伽蓝寔须泥丸命彼硕人置兹屯邑不谓纶绳所用遂毁牛亭之基锹锸所侵爰伤马鬛之势重使翠幕临风佳城见日昔灵沼枯骨周王改以衣冠广武横尸汉主加其轊椟辄勒彼山虞覆頽隍于旧趾命兹匠者脩反壤于故林还蚁结之文依似坊之势幸得宜阳大道无变无移京兆长阡勿回勿徙庶幽魂游止践昔径而不疑涂车往还瞻旧辙而犹在
　　孝恭临淮人梁中书通事舍人专掌公家笔翰明佛理持戒甚笃而性颇自伐后为侯景所杀　世有兴复古刹而壊人先墓者请读此文
　　祭夫徐悱文【刘令】
　　维梁大同五年新妇谨荐少牢于徐府君之灵曰惟君徳爰礼智才兼文雅学比山成辩同河防明经擢秀光朝振野调逸许中声髙洛下含潘度陆超终迈贾二仪既肇判合始分简贤依徳乃夫君外治徒奉内佐无闻幸移蓬性颇习兰薫式传琴瑟相酬典坟辅仁难验神情易促雹碎春红霜雕夏緑躬奉正衾亲观启足一见无期百身何赎呜呼哀哉生死虽殊情亲犹一敢遵先好手调姜橘素俎空干奠觞徒溢昔奉齐睂异于今日从军暂别且思楼中薄游未反尚比飞蓬如当此诀永痛无穷百年何几泉穴方同
　　梁书徐悱字敬业东海剡人幼聪敏能属文为晋安内史卒丧还建业妻刘令为祭文词甚凄怆父勉欲造哀文既覩此作于是阁笔　令孝绰之第三妹也孝绰三妹竝有才学令文尤清拔　无限才情出之以简淡当是幽闲贞静之妇是编上下千余年妇人与此者一人而巳
　　祭长安杨郎中文【李商隠】
　　年月日谨以云云之奠祭于宗尹郎中之灵昔庄南华之言物故则曰如巨室之偃归人陶真白之语机则曰虽顽仙不如才鬼邈矣髙论皭然深旨有感斯文属在之子黄河九曲泰华三峰阳亭之右隂晋之东泱漭佳气肸蠁孤风生民之秀惟子之宗既惧四知亦畏三惑昔佐赤符实毗皇极坦荡王道昭宣帝则丹青不朽琬琰是刻状日具东侔辰在北子之伯仲不沗前人粉饰贤路抑扬荐绅云间日下国华席珍排龙掩陆突鹤摧旬卓尔风标朗然流品妍若春辉烈如冬凛燕石知愧齐竽自审咸指路以光销尽登门而声寝难售者价重难知者声清披沙拣金由是不愧鸟散花落于今有情刘儒十行孙三道直路犹弦蠧政如扫笔海惊波词园鞠草文场不冩于中心册苑空留于秘寳晋千里国汉第一功建幢油碧啓幕莲红宾髙主择韵合人同固不能加减陈掾亦可以喜怒桓公衣萧含香省兰台栢赤管朝操青缣夜襞佐计相则生聚有经赞地官则孤终叶籍于惟荔蒲言念金昆毁冠禠带雪泣星奔宅里之荆枝半谢岭头之梅蕚空繁陟冈望兄诗客之情何极归县见姉骚人之恨犹存乃擢戎曹遂荒京令将换清切以扶明圣不知者寿难言者命未谒季良之医巳革曽参之病呜呼平生世路半臂交期孙金卢米百赋千诗桂林昆峤一片一枝终以浮沈因兼险夷对臯壤之摇落成老大之伤悲尚冀他年或陶良夜酒筵琴席灯闱月榭俱开愁别之襟并息分岐之驾短景未果良辰不借竟郁结于深衷倐淹沦于大化况南康解榻早降清光防稽继组昨辱余芳情分逾极衔哀更长三十年之间难追往事五十里之外正恨殊乡地阔山深川寒树古杳杳夜荒荒宿莽生金认石埋玉恨土寄奠缄词呼风涕雨噫戏噫戏宗尹之魂来否
　　祭全义县伏波庙文【李商隠】
　　年月日观察处置使兼御史中丞郑亚谨遣全义县令韦必复以酒牢之奠昭赛于汉伏波将军新息侯马公越城旧疆汉将遗庙一泒湘水万重楚山比颍川袁氏之台悲同异日方汝水周公之渡感极当时呜呼昔也投隙建功因时立志隗将军坐谈西北弃去无归梁伯孙自降王姬虽来不起以若画之睂宇开聚米之山川扶风里中讵守钱而为虏徳阳殿下寜相马以推工怅望关西超驰陇首事嫂冠带诫侄书成龙伯髙之故人其言有所公孙述之刺客相待何轻鸢跕啓行蛮溪请往铜留铸柱草誓裹尸男儿巳立边功壮士犹羞病死漓湘之浒祠宇依然岂独文宣之陵不生刺草更若武侯之垅仍有深松向我来思停车展敬一尊有奠五马忘归及申望嵗之祈又辱有秋之泽云兴柱础电绕墙藩何烦玉女之投壶方闻天笑不待樵人之取箭巳见风回敢忘黍稷之馨用报京坻之赐属以时非行县不获躬诣灵坛词托烟波意传天壤既谢三时之泽兼论千载之交勿负至诚以孤契
　　赛古榄神文【李商隠】
　　某月日赛于古榄之神惟神爰因硕果遂启灵祠瓜美邵平且传旧志李标朱仲亦茂前经昨日瘴暑为灾油云不起式存心祷虑作神羞神能感气蜧泉传祥鹳垤使宋生抒赋始悦于雄风高氏读书忽惊于暴雨化太甚旱为大有年将见助于欢康敢忘懐于昭赛
　　此义山在郑荥阳桂州幕中作也杜牧之亦有池州祭木瓜神文中云祷神之际甘雨随至槁然凶嵗化为丰年可见当时长吏留心民事犹有徧走羣望遗意
　　为裴懿无私祭薛郎中文【李商隠】
　　伏惟灵佐商宣业朝薛传规门峥层搆堂嶪崇基玉生蓝岫芝产铜池梧髙驻凤莲馥停有美令人载称清邵训在诗书乐惟名教王谢标格曹刘才调清如濯热之风明若观朝之燎灵台委鉴虚空融和秋水望阔春台上多乡塾掉鞅文林励戈研横河汉纸落烟波泽宫貍首棘场杨叶箭去星慙弓回月怯两书上第五辟名公马卿赋雪陈琳愈风平台竹苑淮山桂丛营分细栁幕染芙蓉显备台僚荣徙宪秩冠峩铁劲衣明绣宻霜下端简风生落笔夜庭乌回天秋隼疾帝念允职任于谏垣依违絶想从容敢言攀槛而空留迹在削藁而不见书存女史防衣大官供食伏奏多可分曹著绩帐暖锦丽闱明粉白既题柱以如田亦偿金而类直汉荣出牧晋议州兵亷袴歌送刘钱赠行济南之诛巨猾扬州之试诸生虎去江静珠来防明神岂好谦天寜秩礼蠧华国之名品丧士林之模楷使为善者夺气求仁者解体巳不驻于卿云竟何窥于洑济长洲树古茂苑山春橘税既集茶征是亲鹢渡霅而去逺鹄下亭而唳频翟虏氛兴殷楹梦起帐入飞鵩牀惊鬬蚁郑知数阮瞻无鬼终日膏肓傅于骨髓呜呼哀哉丹霄万里建木千寻坦坦清路瞳瞳翠阴三袭台回九重禁深中悬流扆下集华簪无非东箭尽是南金或扶倾作栋或望旱为霖显允明公宜膺百福夜暗神昧天长景促青女变霜羲和纳旭悄隋掌以销玑慨周闲之丧騄永惟清族本富才人有弟则陆无兄不荀原鸰奕奕沼雁驯驯珩竒动楚璧贵倾秦永矣彼苍胡然人事但续椿寿徒髙鹤位摧压光价掩沦声味颍不浊而殄灌宗淮未絶而倾王氏某甲因承中外获奉恩知通孔李道徳之旧兼卢刘姻戚之私铸顔有契全赵为期静龙门之风水铲羊肠之崄巇空欲铭恩何酬树徳庇孤根于髙援许加姻于弱植将欢宋子俄放湘南绶黄楚徼须白昭潭归止未卜弃予是甘许靖之悲方极王粲之忧不堪犹如重言将敦故约王无改行金不如诺朂大义于幽沈轸遐心于漂泊使者尚在凶书巳来雁足空远鱼肠不回泪和峡雨哭振巴雷孰浇枯鲋谁爇寒灰今则言去郴江当移沣浦稍脱疑网犹罹罪罟念深恸以无期岂沈寃之可吐呜呼哀哉执绋路阻佳城望賖凌空乏翼上汉无槎或期他日或及中华认杨公之石马抚周苞之辟邪况良冶规存遗经业在臧孙有后魏万必大敢期陋质终托余光韦平之貂续无望秦晋之婚姻岂忘絮酒无几生刍是将辞多失次涕数无行翼桂旌之不逺降兰佩之余芳呜呼哀哉尚飨
　　但续椿寿徒髙鹤位即所谓使君辈存令此人死也一经炉锤醖借多少
　　陶征士诔【并序　顔延之】
　　夫璿玉致美不为池隍之寳桂椒信芳而非园林之实岂期深而好逺哉葢云殊性而已故无足而至者物之借也随踵而立者人之薄也若乃巢髙之抗行夷皓之竣节故巳父老尧禹锱铢周汉而绵世浸逺光灵不属至使菁华隠没芳流歇絶不其惜乎虽今之作者人自为量而首路同尘辍涂殊轨者多矣岂所以昭末景泛余波有晋征士寻阳陶渊明南岳之幽居者也弱不好弄长实素心学非称师文取指达在众不失其寡处言逾见其黙少而贫病居无仆妾井臼不任藜菽不给母老子幼就养勤匮逺惟田生致亲之谊追悟毛子捧檄之懐初辞州府三命后为彭泽令道不偶物弃官从好遂乃解体世纷结志区外定迹深栖于是乎逺灌畦鬻蔬为供鱼菽之祭织絇【衢】纬萧以充粮粒之费心好异书性乐酒徳简弃烦促就成省旷殆所谓国爵屏贵家人忘贫者欤有诏征著作郎称疾不到春秋若干元嘉四年月日卒于寻阳县之某里近识悲悼逺士伤情防黙福应呜呼淑贞夫实以诔华名由諡髙茍允徳义贵贱何算焉若其寛乐令终之美好廉克巳之操有合諡典无愆前志故询诸友好宜諡曰靖节征士其词曰物尚特生人固介立岂伊时遘曷亦世及嗟乎若士望古遥集韬此洪族蔑彼名级睦亲之行至自非敦然诺之信重于布言亷深简洁贞夷粹温和而能峻博而不烦依世尚同诡词则异有一于此两非黙置岂若夫子因心违事畏荣好古薄身厚志世霸虚礼州壤推风孝惟义养道必懐邦人之秉彞不隘不恭爵同下士禄等上农度量难钧进退可限长卿弃官稚宾自免子之悟之何悟之辨赋诗归来髙蹈独善亦既超旷无适非心汲流旧巘葺宇家林晨烟暮霭春煦秋阴陈书辍巻置酒弦琴居备勤俭躬兼贫病人否其忧子然其命隠约就闲迁延辞聘非直也明是惟道性纠纒干流防漠报施孰云与仁实疑明智谓天葢高胡諐斯义履信曷凭思顺何寘年在身中疢维痁疾视死如归临终若吉药剂弗尝祷祠非恤傃幽告终懐和长毕呜呼哀哉敬述靖节式尊遗占存不愿丰没无求赡省讣却赙轻哀薄敛遭壤以穿旋葬而窆呜呼哀哉深心追徃逺情逐化自尔介居及我多暇伊好之洽接阎邻舍宵盘昼憩非车非驾念昔宴私举觞相诲独正者危至方则阂哲人巻舒布在前载取鉴不逺吾规子佩尔实愀然中言而发违众速尤迕风先蹷身才非实荣声有歇叡音永矣谁箴余阙呜呼哀哉仁焉而终智焉而毙黔娄既没展禽亦逝其在先生同尘住世旌此靖节加彼康惠呜呼哀哉
　　李善注何法盛晋中兴书云延之为始安郡道经寻阳常饮渊明舍自晨达昬及渊明卒延之为诔极其思致
　　恩赐绫锦出闗判
　　安息国莫贺逺来入朝频蒙赐绫锦等还将自随闗司以物皆违様不放过
　　对【刘穆之】
　　某就日输琛占风削袵既逾葱岭便集藁街频承湛露之恩几荷油云之施至若绫开翥鹤映淮浦以成文锦缛翔鸳艳江波而濯色近九重之厚锡充万里之轻赍闗司以寄重咽喉任先襟带物皆违様既生非马之疑事乃出蕃须计鸡鸣之失既縁恩赐有异当途勘责不虚固难留滞
　　唐人以书判取士今英华所存判式葢当时之制如此唐以前不闻有此英华诸判亦不载唐以前一人此刘穆之疑姓名偶同耳
　　御史推属吏判【张鷟】
　　栖乌之府地凛冽而风生避马之台气威棱而霜动惩姧嫉恶实借严明肃政弹非诚宜允别某位叅持斧职在埋轮履暴胜之清徽乗葛丰之雅烈冠施铁柱贵戚伤心花发绣衣姧豪敛手近辞端右逺届衡阳聫翩紫葢之峰迢递苍梧之野但御史推覈受委非轻有罪必刑无幽不察神羊竦角必触邪人隼鸷惊飞先驱恶鸟推钟建之罪特奉繇言举张泰之辜无亏格式正当直指岂是辄干准犯量科宜从解退
　　鷟字文成员半千称其文词犹青铜钱万选万中时号青钱学士证圣中为御史开元初以讪短时政贬岭南鷟傥荡无检为文浮艳然大行一时新罗日本使至必出珍寳购其文　有朝野佥载一书至今尚传极猥鄙无非讥议人处孙荐曽孙又新唐书有传家僮视天判
　　甲于庭中作小楼令家僮更直于上视天乙告违法甲云专心候业不伏
　　对【员俶】
　　圣人体道虽旁行而不流君子为儒亦博览而多识甲诚不敏尝窥秘文传妙术于青猿得精符于翠凤管公明之好事不寐每逾于夜分刘子敬之多能观星或至于明发固当率由古道仰止先贤既非日御之官当晦风占之迹况门庭之内宾友相趋乃别搆青楼迥披丹槛当牖异红籹之女寓宿乃苍头之仆董舒灾异主人犹且致尤雕语怪神秦帝尚令下狱既私庭窃候罪巳良多公宪正词刑其无舍但以考陈生之国志尝有其人征葛公之蜀科未闻斯罪古今异政夫何足疑待更细推方从公议
　　李泌传云开元十六年悉召能言佛道孔子者相答难有员俶者九嵗升座词辨注射帝曰半千孙固当然因问童子岂有类若者俶奏臣舅子李泌帝即驰召之艺文志有员俶太幽赞十巻
　　歴主失度判
　　歴主失秒忽之度
　　对【王泠然】
　　律吕之本今古攸尚周行殷歴孔子于是兴嗟汉袭秦正刘歆以之条奏莫不考于经传稽之气象惟彼歴生称明筭法理须铜壶晓唱则聴鸡鸣玉斗夜回方看蚁转何得轻于秒忽失以毫厘禆灶多言岂知大道羲和废职几乱人时遂令太史罢占畴人废业陆佐公之漏刻莫见新成张子平之浑仪但闻虚设既失推蓂之典何逃寘棘之刑
　　泠然尝有上张燕公二书劝其用苏许公及荐呉太靳能又王丘传云开元初为吏部奬用孙逖张镜微张晋明王泠然皆一时茂秀
　　字诂判
　　甲书字诂所由计功不及日请科罪不伏诉云纸类不同
　　对【张巡】
　　甲楷法有闻颇齐刀笔之吏象形自业偏在写书之官不能杀竹惟青临池尽墨当年有立应巳盈裾计日不移无慙尺牍今乃字诂是事日课有违左氏门庭虽多笔砚稚川史籍不满巾厢曽莫负于五车徒见司于双管以是防意虽则麾肱不能中程何为当理今之簿诉将俟片言欲迟单父之书须辨洛阳之纸然则类之大小犹或可问刑之出入于是乎在
　　刘宾客嘉话録载公谢加金吾表云想峨睂之碧峰豫游西蜀追緑耳于圃保寿南山逆贼禄山迷逆天地杀戮黎献羶臊阙庭臣被围七旬亲经百战主辱臣死当臣致命之时恶稔罪盈是贼灭亡之日惜不得其全篇姑存之于此　许逺亦有祭文云太乙先锋蚩尤后殿苍龙持弓白虎捧箭
　　盗瓜判
　　常州申称钱客每以种瓜为业遂被伶人洪崖盗食其瓜竝尽为客所擒遂作术化出满田是瓜客乃放之崖去后了复无瓜客诣县告崖是妖贼
　　对
　　钱客家邻白社业在青门米实葱花光浮五色蓝皮宻理美至三摇长懐洗玉之珍方有致金之望洪崖行乖防足道契狼心不能李径遗冠翻乃瓜田蹑履徇兹猿臂因采掇而全空眷彼龙蹄随指挥而忽见寜劳宋灌自含氷谷之文不假曽锄俄结火山之实钱既迷于术化洪乃集彼回邪于是释此妖人将殊盗者初观带母似逐仙来后察空苗疑因梦失幻人为幻幻巳去而无瓜迷者知迷迷既袪而有悮论妖疑切诲盗情深虽陈莠口之词莫辨讹言之实洪崖不在丹笔何施客告未晓真虚崖实未知州县更宜寻问方可裁量
　　署书题阁判
　　得甲代以署书为业因题阁而变华发自后而絶乡党以坠业摈逐遂云甲诉无犯不伏
　　对【张巡】
　　干蛊驰声惕励终吉振人为义何难之有颠沛于是克荷良存甲絶翰深规代济其美精逾史籕得方伏之宏模绩洞张芝改圆池之波态晋廷称妙即擅一台越市推珍还标五字谅无殒于前构偶垂裕于后昆孰谓象贤旋闻鲜克属以功开揆日翥偃蹇之雕甍号起凌云结瞳眬之画阁式题飞牓方呈鹊反之书坐陟云梯遂变武贲之髪菱花镜里月复青顔薤叶风前俄隳素业垂堂取诫诚欲谨身良冶遽捐其如弃训抚韦家之宿事徒想钦承语王氏之门风深违祖述永言丘首难忘懐土之心浩意家声宜复悬鍼之艺
　　还坟判
　　刘亨称元是并州人因隋季而迁长安今请还就坟陵长不许去
　　对【失名】
　　顷者江滨鹿走道丧隋风晋水龙兴祚开唐运干戈忽起自下都而入上都鸡犬乱驰辞旧国而入新国刘亨尔日正喜攀龙忽念此时旋悲去鹤顾惟旧浦偶咽水而分声还念故乡共行云而动色秋林叶下遽失维桑春圃花飞俄伤故梓以为生金翠石黄绢仍存挂劒青松贞枝尚郁四时节物供荐无由万里萧条归寜莫遂氷狐夜聴首丘之恋不穷翔鸟晨惊懐土之悲寜辍披肝上请思切来归零泪下霑悲深去国虽越吟楚奏幽显颇殊而移尊就卑礼律通许宜依所请庶叶平反冀南国之禽罢思闽越东平之树不靡咸阳
　　草书状【索靖】
　　圣皇御世随时之宜仓颉既王书契是为科斗鸟篆类物象形叡哲变通意巧兹生损之草以崇简易百官毕脩事业竝丽葢草书之为状也婉若银钩漂若惊鸾舒翼未发若举复安虫虵虬蟉或往或还类阿那以羸形歘奋衅而桓桓及其逸游盻向乍正乍邪骐骥暴怒逼其辔海水窊隆扬其波芝草蒲陶还相继棠棣融融载其华熊对距于山岳飞燕相追而差池举而察之又似乎和风吹林偃草扇树枝条顺气转相比附窈娆廉苦随体散布纷扰扰以猗靡中持疑而犹豫螭狡兽嬉其间腾猨飞鼺相奔趣凌鱼奋尾蛟龙反据投空自窜张说牙距或若登髙望其类或若既往而中顾或若俶傥而不羣或若自检于常度于是多才之英笃艺之彦役心精微耽此文宪守道兼权触类生变离析八体靡形不判去繁存微大象未乱上理开元下周谨案骋辞放手雨行水散髙音翰厉溢越流漫忽班班而成章信竒妙之焕烂体磥落而壮丽姿光润以粲粲命杜度运其指使伯英回其腕着絶势于纨素垂百世之殊观
　　靖字幼安该博经史兼通内纬与卫瓘俱以草书知名赵王伦簒位靖应三王义举迁后将军太安末河间王颙举兵向洛拜游击将军与贼战被伤卒靖有逺识尝指洛阳宫铜駞叹曰防见汝在荆棘中行见姑臧城南石地曰此后当起宫殿其言皆验然卒以兵死
　　言志【萧大圜】
　　拂衣褰裳无吞舟之漏网挂冠悬节虑我志之未从傥获展禽之免有美慈明之进如蒙北叟之放实胜济南之征其故何哉夫闾阎者有优游之美朝廷者有簪佩之累葢由来乆矣留侯追踪于松子陶朱成术于辛文良有以焉况乎智不逸羣行不髙物而欲辛苦一生何其僻也岂如知足知止萧然无累北山之北弃絶人间南山之南超逾世网面脩原而带流水倚郊甸而枕平皋筑蜗舍于丛林构环堵于幽薄近瞻烟雾逺睇风云借纎草以荫长松结幽兰而援芳桂仰翔禽于百仞俯泳鳞于千浔果园在后开牕以临花卉蔬圃居前坐檐而看灌甽二顷以供饘粥十亩以给丝麻侍儿五三可充纴织家僮数四足代耕耘沽酪牧羊协潘生之志畜鸡种黍应庄叟之言获菽寻汜氏之书露葵征尹君之録烹羔豚而介春酒迎伏腊而候嵗时披良书探至赜歌纂纂唱乌乌可以娯神可以散虑有朋自逺扬搉古今田畯相过剧谈稼穑斯亦足矣乐不可支永保性命何畏忧责岂若蹙足入绊申脰就羁游帝王之门趋宰衡之势不知飘尘之少选寜觉年祀之斯须万物营营靡存其意天道昧昧安可问哉嗟乎人生若浮云朝露寜俟长绳系景实不愿之执烛夜游惊其迅迈百年何几擎跽曲拳四时如流俛睂蹑足出处无成语黙奚当非直丘明所耻抑亦宣尼耻之
　　大圜字仁显简文帝第二十子也侯景弑简文大圜潜遁获免景平王僧辩遣诣江陵大圜惧祸屏絶人事恒以读书为事元帝甚称之于谨军至乃以大圜副其兄大封充使请和其实质也至军信宿而元帝降周文以礼待之保定二年封始寜公俄为麟趾殿学士武帝集四十巻简文集九十巻竝止一本时在秘阁大圜得见乃手冩之一年而毕大圜心乐闲放尝著论云云隋开皇初卒　此篇与乐志论相类如此则夫人而能乐之但恐世间少此地行仙耳四六法海巻十二
